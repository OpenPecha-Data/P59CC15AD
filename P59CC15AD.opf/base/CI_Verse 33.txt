yadi pañca vijñānakāyāḥ savitarkāḥ savicārāḥ katham avikalpakā ity ucyante |

nirūpaṇānusmaraṇavikalpenāvikalpakāḥ |

trividhaḥ kila vikalpaḥ | svabhāvābhinirūpaṇānusmaraṇavikalpaḥ |tad eṣāṃ svabhāvavikalpo ’sti
|netarau | tasmād avikalpakā ity ucyante |yathā ekapādako ’śvo ’pādaka iti |tatra svabhāvavikalpo
vitarkaḥ | sa caitteṣu paścān nirdekṣyate |itarau punaḥ kiṃsvabhāvau |yathākramaṃ

tau prajñā mānasī vyagrā smṛtiḥ sarvaiva mānasī || 1.33 ||

manovijñānasaṃprayuktā prajñā mānasīty ucyate | asamāhitā vyagrety ucyate |sā hy abhinirūpaṇāvikalpaḥ
|mānasy eva sarvā smṛtiḥ samāhitā cāsamāhitā cānusmaraṇavikalpaḥ |

