idaṃ tu vaktavyaṃ kaḥ skandhāyatanadhātvartha iti |

rāśyāyadvāragotrārthāḥ skandhāyatanadhātavaḥ |

yat kiñcid rūpam atītānāgatapratyutpannamādhyātmikabāhyam audārikaṃ vā sūkṣmaṃ vā hīnaṃ vā praṇītaṃ
vā yad vā dūre yad vā antike tatsarvam aikadhyam abhisaṃkṣipya rūpaskandha iti saṃkhyāṃ
gacchatīti vacanāt sūtre rāśyarthaḥ skandhārtha iti siddham |tatrātītaṃ rūpam anityatāniruddham
|anāgatam anutpannam | pratyutpannam utpannāniruddham |ādhyātmikaṃ svāsāntānikaṃ
bāhyam anyad āyatanato vāaudārikaṃ sapratighaṃ sūkṣmam apratigham āpekṣikaṃ vā |āpekṣikatvād
asiddham iti cet | na |apekṣābhedāt |yad apekṣya dārikaṃ na jātu tad apekṣya sūkṣmaṃ
pitāputravat | hīnaṃ kliṣṭam |praṇītam akliṣṭam | dūram atītānāgatam | antikaṃ pratyutpannam
|evaṃ yāvat vijñānam |ayaṃ tu viśeṣaḥ | audārikaṃ pañcendriyāśrayam sūkṣmaṃ mānasam |bhūmito
veti vaibhāṣikāḥ |bhadanta āha audārikarūpaṃ pañcendriyagrāhyam sūkṣmam anyat |hīnam
amanāpaṃ praṇītaṃ manāpam | dūram adṛśyadeśam | antikaṃ dṛśyadeśam |atītādīnāṃ svaśabdenābhihitatvāt
|evam vedanādayo ’pi veditavyāḥ |dūrāntikatvaṃ tu teṣām āśrayavaśāt | audārikasūkṣmatvaṃ
tu pūrvavad iti ||cittacaittāyadvārārtha āyatanārthaḥ |nirvacanaṃ tu cittacaittānāmāyaṃ
tanvantīti āyatanāni | vistṛṇvantīty arthaḥ |gotrārtho dhātvarthaḥ |yathaikasmin
parvate bahūny ayas tāmrarūpyasuvarṇādigotrāni dhātava ucyante evam ekasminn āśraye santāne
vā aṣṭādaśa gotrāṇi aṣṭādaśa dhātava ucyante |ākarās tatra gotrāṇy ucyante |ta ime cakṣurādayaḥ
kasyākarāḥ |svasyā jāteḥ | sabhāgahetutvāt |asaṃskṛtaṃ tarhi na dhātuḥ syāt |cittacaittānāṃ
tarhi jātivācako yaṃ dhātuśabda ity apare |aṣṭādaśadharmāṇāṃ jātayaḥ svabhāvā aṣṭādaśa
dhātava iti |yadi rāśyarthaḥ skandhārthaḥ prajñaptisantaḥ skandhāḥ prāpnuvanti |anekadravyasamūhatvāt
rāśipudgalavat | na |ekasyāpi dravyaparamāṇoḥ skandhatvāt | na tarhi rāśyarthaḥ
skandhārtha iti vaktavyam |na hy ekasyāsti rāśitvam iti | kāryab hārodvahanārthaḥ
skandhārtha ity apare |pracchedārtho vā |tathā hi vaktāro bhavanti tribhiḥ skandhakair deyaṃ
dāsyāma iti | tad etad utsūtram |sūtraṃ hi rāśyartham eva bravīti yat kiñcid rūpam atītānāgatapratyutpannam
iti vistaraḥpratyekam atītādirūpasya skandhatvaṃ tatra vijñāpyate |sarvam
etad atītādirūpam ekaśo rūpaskandha iti |na śakyam evaṃ vijñātum |tat sarvam aikadhyam
abhisaṃkṣipyeti vacanāt | tasmād rāśivad eva skandhāḥ prajñaptisantaḥrūpīny api tarhy
āyatanāni prajñaptisanti prāpnuvanti |bahunāṃ cakṣurādiparamāṇūnām āyadvārabhāvāt |na |ekaśaḥ
samagrāṇāṃ kāraṇabhāvāt viṣayasahakāritvād vā nendriyaṃ pṛthagāyatanaṃ syāt |vibhāṣāyāṃ
tūcyate yady ābhidharmikaḥ skandhaprajñaptim apekṣate |sa āha paramāṇur ekasya dhātor ekasyāyatanasyaikasya
skandhasya pradeśaḥ |atha nāpekṣate |sa āha | paramāṇur eko dhātur ekam
āyatanam ekaḥ skandha iti |bhavati hi pradeśe ’pi pradeśivad upacāro yathā paṭaikadeśe dagdhe
paṭo dagdha iti |

kim arthaṃ bhagavān skandhādimukhena trividhāṃ deśanām ārabhate | āha | vineyānāṃ

mohendriyarucitraidhāttisraḥ skandhādideśanāḥ || 1.20 ||

trayaḥ prakārās_traidham | triprakāraḥ kila sattvānāṃ mohaḥ |kecic caitteṣu saṃmūḍhāḥ piṇḍātmagrahaṇataḥ
|kecid rūpa eva | kecid rūpacittayoḥ | indriyāṇy api trividhāni |tīkṣṇam adhyamṛdvindriyatvāt
| rucir api trividhā |saṃkṣiptamadhyavistaragrantharucitvāt |teṣāṃ yathākramaṃ
tisraḥ skandhāyatanadhātudeśanā iti ||

