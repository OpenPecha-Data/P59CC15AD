kim punaḥ kāraṇaṃ caitasikā ekatra saṃskāraskandhanikṣiptā vedanāsaṃjñe tu pṛthak skandhīkṛte
ity āha

vivādamūlasaṃsārahetutvāt kramakāraṇāt |caittebhyo vedanāsaṃjñe pṛthakaskandhau niveśitau ||
1.21 ||

dve vivādamūle | kāmādhyavasānaṃ dṛṣṭyadhyavasānaṃ ca |tayor vedanāsaṃjñe yathākramaṃ pradhānahetū
|vedanāsvādavaśād dhi kāmānabhiṣvajante viparītasaṃjñāvaśāc ca dṛṣṭīr iti |saṃsārasyāpi
te pradhānahetū | vedanāsvādagṛddho hi viṣaryastasaṃjñaḥ saṃsarati |yac ca skandhakrame
kāraṇam upadekṣyamāṇaṃ tato ’pi kramakāraṇād anayoḥ pṛthakskandhīkaraṇaṃ veditavyam |etac
ca tredhopapādayiṣyāmaḥ |

