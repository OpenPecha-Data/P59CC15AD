sarvair ebhir yathoktaiś caittair middham aviruddhaṃ kuśalākuśalāvyākṛtatvāt |ato tatra tat
syāt tatrādhikaṃ tad veditavyam |yatra dvāviṃśatis tatra trayoviṃśatir yatra trayoviṃśatis
tatra caturviṃśatir ity evamādi |ya eva kāmadhātau caittānāṃ niyama uktaḥ

kaukṛtyamiddhākuśalāny ādye dhyāne na santyataḥ |

ato yathoktāt kaukṛtyaṃ middhaṃ ca sarvathā nāsti prathame dhyāne yat kiñcid akuśalam |pratighaḥ
śāṭhyamadamāyāvarjyāś ca krodhādaya āhrīkyānapatrāpye ca | anyat sarva tathaiva |ya eva
prathame dhyāne na santi ta eva

dhyānāntare vitarkaś ca

nāsti | śeṣaṃ tathaiva |

vicāraś cāpy ataḥ param || 2.31 ||

dhyānāntarāt pareṇa dvitīyādiṣu dhyāneṣv ārūpyeṣu ca yathāpratiṣiddhaṃ nāsti vicāraś ca |māyā
śāṭhyaṃ cety apiśabdāt | śeṣaṃ tathaiva |brahmaṇo hi yāvac chāṭhyaṃ paṭhyate parṣatsambandhatvān
nordhvam |sa hi svasyāṃ parṣady aśvajitā bhikṣuṇā praśnaṃ pṛṣṭaḥ “kutremāni brahman
catavāri mahābhūtāny apariśeṣaṃ nirudhyante” iti |aprajānan kṣepam akārṣīt |“aham asmi1
brahmā īśvaraḥ kartā nirmātā sraṣṭā sṛjaḥ pitṛbhūto bhūtānām” iti |uktam etad yasyāṃ bhūmau
yatra citte yāvantaś caittāḥ ||

idānīṃ keṣāñcid eva caittānāṃ tantravihitaṃ nānākāraṇaṃ vakṣyate |āhrīkyasyānapatrāpyasya ca
kiṃ nānākāraṇam |

ahrīr agurutā

guṇeṣu guṇavatsu cāgauravatā apratīśatā abhayam avaśavartitā āhrīkyaṃ gauravapratidvandvo dharmaḥ
||

avadye bhayādarśitvam atrapā |

avadyaṃ nāma yad vigarhitaṃ sadbhiḥ | tatraābhayadarśitā ’napatrāpyam |bhayamatrāniṣṭaṃ phalaṃ
bhīyate ’smād iti |katham idaṃ vijñātavyam abhayasya darśanam abhayadarśitā āhosvit bhayasyādarśanam
|kiṃcātaḥ |abhayasya darśanaṃ cet prajñā vijñāsyate bhayasyādarśanaṃ ced avidyā
vijñāsyate |naiva hi darśanaṃ darśitā nāpy adarśanam adarśitā | kiṃ tarhi |yas tayor nimittam
upakleśas tac cānapatrāpyam iti |anye punar āhuḥ |ātmāpekṣayā doṣair alajjana māhrīkyaṃ
parāpekṣayā ’napatrāpyam iti |evam api dve apekṣe yugapat kathaṃ setsyataḥ |na khalūcyate
yugapad ātmānaṃ paraṃ cāpekṣata ity api tv asty asau kadācid alajjā yā ātmānam apekṣamāṇasya_
api pravartate sā āhrīkyam |asti yā param apekṣamāṇasya pravarttate sā ’napatrāpyam
|viparyayeṇa hrīrapatrāpyaṃ ca veditavyam |prathamena tāvat kalpena sagauravatā sapratīśatā
na bhayavaśavrtitā hrīḥ |avadyeṣv abhayadarśatā ’patrāpyam |dvitīyena kalpenātmaparāpekṣābhyāṃ
lajjane |

premṇo gauravasya ca kiṃ nānākāraṇam |

prema śraddhā |

dvividhaṃ hi prema kliṣṭam akliṣṭaṃ ca | tatra kliṣṭaṃ tṛṣṇā yathā putradārādiṣu |akliṣṭaṃ śraddhā
śāstṛguruguṇānviteṣu |syāc chraddhā na prema |duḥkhasamudayālambanā śraddhā |syāt prema
na śraddhā | kliṣṭaṃ prema |ubhayaṃ nirodhamārgālambanā śraddhā |nobhayam etān ākārān
sthāpayitvā |pudgaleṣu tu prema na gauravaṃ putradārasārdhaṃ vihāryante vāsiṣu |gauravaṃ
na prema anyaguruṣu | ubhayaṃ svaguruṣu |nobhayam etān ākārān sthāpayitvā |śraddhā hi nāma
guṇasaṃbhāvanā | tatpūrvikā ca priyatā prema |tasmān na saiva premety apare |

gurutvaṃ hrīḥ |

gauravaṃ hi nāma sapratīśatā | tatpūrvikā ca lajjā hrīḥ |ato na gauravam eva hrīr ity apare
|

te punaḥ kāmarūpayoḥ || 2.32 ||

ārūpyadhātau premagaurave na staḥ |nanu ca śraddhā hrīś ca kuśalamahābhūmikatvāt tatrāpi vidyete
|dvividhā hi śraddhā dharmeṣu pudgaleṣu ca | evaṃ sapratīśatā ’pi |tatra ye pudgalālambane
śraddhāhriyau te tatra na staḥ |te ceha premagaurave abhiprete |

vitarkavicārayoḥ kiṃ nānākāraṇam |

vitarkacārāv audāryasūkṣmate |

kasya | cetasa iti paścād vakṣyati | cittaudārikatā vitarkaḥ | cittasūkṣmatā vicāraḥ |kathaṃ
punaḥ anayor ekatra citte yogaḥ |kecid āhuḥ |yathā ’psu niṣṭhyūtaṃ sarpiḥ sūryaraśmibhir
upariṣṭāt spṛṣṭaṃ nātiśyāyate nātivilīyate evaṃ vitarkavicārayogāc cittaṃ nātisūkṣmaṃ bhavati
nātyaudārikam ity ubhayor api tatrāsti vyāpāraḥ |evaṃ tarhi nimiṭtabhūtau vitarkavicārāv
audārikasūkṣmatayoḥ prāpnuto yathā payaścā tapaś ca sarpiṣaḥ śyānatva vilīnatvayor na tu
punas tatsvabhāvau |āpekṣikī caudārikasūkṣmatā bhūmiprakārabhedād ity ābhavāgrādvitarkavicārau
syātām |na caudārikasūkṣmātayā jātibhedo yukataḥ ||anye punar āhuḥ |vāksaṃskārā vitarkavicārāḥ
sūtra uktāḥ |“vitarkya vicārya vācaṃ bhāṣate nāvitarkyāvicāryeti” |tatra ye audārikās
te vitarkāḥ ye sūkṣmās te vicārāḥ |yadi caikatra citte ’nyo dharma audāriko ’nyaḥ
sūkṣmaḥ ko ’tra virodha iti |na syād virodho yadi jātibhedaḥ syād vedanāsaṃjñāvat |ekasyāṃ
jātau mṛdvadhimātratā yugapan na saṃbhavati |jātibhedo ’py asti | sa tarhi vaktavyaḥ | durvaco
hy asāvato mṛdvadhimātratayā vyajyate |naivaṃ vyakto bhavati | pratyekaṃ jātīnāṃ mṛdvadhimātratavāt
|naiva hi vitarkavicārāv ekatra citte bhavata ity apare |katham idānīṃ prathamaṃ
dhyānaṃ pañcāṅgayuktam |bhūmitas tat pañcāṅgayukataṃ na kṣaṇataḥ ||

mānamadayoḥ kiṃ nānākāraṇam |

māna unnatiḥ | madaḥ svadharme raktasya paryādānaṃ tu cetasaḥ || 2.33 ||

yena kenacit parato viśeṣaparikalpena cetasa unnatiḥ mānaḥ |madas tu svadharmeṣv eva raktasya
yac cetasaḥ paryādānam |yathā madyaja evaṃ rāgajaḥ |saṃprahaṛśaṇaviśeṣo mada ity apare |

uktāḥ saha cittena caittāḥ prakāraśas teṣāṃ punar imāḥ saṃjñāḥ paribhāṣyante |pravacana etābhiḥ
sadvyavahārāt |

cittaṃ mano ’tha vijñānam ekārthaṃ

cinotīti cittam | manuta iti manaḥ | vijānātīti vijñānam |cittaṃ śubhāśubhair dhātubhir iti
cittam |tad evāśrayabhutaṃ manaḥ | āśritabhūtaṃ vijñānam ity apare |yathā cittaṃ mano vijñānam
ity eko ’rthaḥ |evaṃ |

cittacaitasāḥ |sāśrayālambanākārāḥ saṃprayuktāś ca |

eko ’rthaḥ | ta eva hi cittacaittāḥ sāśrayā ucyante indriyāśritatvāt |sālambanā viṣayagrahaṇāt
|sākārās tasyaivālambanasya prakāraśa ākaraṇāt |samprayuktāḥ samaṃ prayuktatvāt |kena prakāreṇa
samaṃ parayuktā ity āha

pañcadhā || 2.34 ||

pañcabhiḥ samatāprākārair āśrayālambanākārakāladravyasamatābhiḥ | keyaṃ samatā |yathaiva hy
ekaṃ cittam evaṃ caittā apy ekaikā iti |nirdiṣṭāś cittacaittāḥ savistaraprabhedāḥ |

viprayuktāstu saṃskārāḥ prāptyaprāptī sabhāgatā |āsaṃjñikaṃ samāpattī jīvitaṃ lakṣaṇāni ca ||
2.35 ||nāmakāyādayaś ceti

ime saṃskārā na cittena asaṃprayuktā na ca rūpasvabhāvā iti cittaviprayuktā ucyante |tatra tāvat

praptir lābhaḥ samanvayaḥ |

dvividhā hi prāptir aprāptavihīnasya ca lābhaḥ pratilabdhena ca samanvāgamaḥ |viparyayād aprāptir
iti siddham | kasya punar ime prāptyaprāptī |

prāptyaprāptī svasaṃtāna patitānāṃ

na parasaṃtānapatitānām | na hi parakīryaiḥ kaścit samanvāgataḥ nāpy asaṃtatipatitānām |na hy
asatatvasaṃkhyātaiḥ kaścit samanvāgataḥ | eṣa tāvat saṃskṛteṣu niyamaḥ |asaṃskṛteṣu punaḥ
prāptyaprāptī

nirodhayoḥ || 2.36 ||

sarvasattvā apratisaṃkhyānirodhena samanvāgatāḥ |ata eva hi cottamabhidharme “anāsravair dharmaḥ
kaḥ samanvāgataḥ |āha |“sarvasattvā” iti |pratisaṃkhyānirodhena sakalabandhanādikṣaṇasthavarjyāḥ
sarva āryāḥ pṛthagjanāś ca kecitsamanvāgatāḥ |ākāśena tu nāsti kaścit samanvāgataḥ
|tasmād asya nāsati prāptiḥ |yasya ca nāsti prāptistas tasyāprāptir api nāstīti siddhāntaḥ
|prāptir nāmāsti kiñcit bhāvāntaram iti | kuta etat |āha sūtrāt |sūtre hy uktaṃ “sa
eṣāṃ daśānām aśaikṣāṇāṃ dharmāṇām utpādāt pratilambhāt samanvāgamād āryo bhavati pañcāṅgaviprahīṇa”
iti vistaraḥ |tena tarhi asattvākhyair api samanvāgamaḥ prāpnoti parasattvaiś ca
| kiṃ kāraṇam |sūtra vacanāt | “rājā bhikṣavaś cakravarti saptabhī ratnaiḥ samanvāgata” iti
vistaraḥ |vaśitvam atra samanvāgamaśabdenoktam | tasya teṣu ratneṣu vaśitvaṃ kāmacāra iti
|atra vaśitvaṃ samanvāgamo ’nyatra punar dravyāntaram iti | kuta etat kaḥ punar evam ayogaḥ
|ayam ayogaḥ yad asyā naiva svabhāvaḥ prajñāyate rūpaśabdādivad rāgadveṣādivad vā na
cāpi kṛtyaṃ cakṣuḥśrotrādivat |tasmāt dravyadharmāsaṃbhavād ayogaḥ |utpattihetur dharmāṇāṃ
prāptir iti cet |asaṃskṛtasya na syāt |ye ca dharmā aprāptā ye ca tyaktā bhūmisaṃcāravairāgyatas
teṣāṃ katham utpattiḥ syāt |sahajaprāptihetukā cet |jātir idānīṃ kiṅkarī jātijātir
vā |sakalabandhanānāṃ khalv api mṛdumadhyādhimātrakleśotpattibhedo na syāt prāptyabhedāt
|yato vā sa bhedas tata evāstu tadutpattiḥ |tasmān notpattihetuḥ prāptiḥ |kaś caivam āhotpattihetuḥ
prāptir iti | kiṃ tarhi |vyavasthā hetuḥ |asatyāṃ hi prāptau laukikamānasānām āryapṛthagjanānām
āryā ime pṛthagjanā ima iti na syād vyavasthānam |prahīṇāprahīṇa kleśatāviśeṣād
etat bhavitum arhati |etac caiva kathaṃ bhaviṣyaty eṣāṃ prahīṇaḥ kleśa eṣām aprahīṇa
iti |praptau satyām etat sidhyati tadvigamāvigamāt | āśrayaviśeṣād etat sidhyati |āśrayo
hi sa āryāṇāṃ darśanabhāvanāmārgasāmarthyāt tathā parāvṛtto bhavati yathā na punas tatpraheyāṇāṃ
kleśānāṃ prarohasamartho bhavati |ato ’gnidagdhavrīhivadavījībhūte āśraye kleśānāṃ
prahīṇakleśa ity ucyate |upahatabījabhāve vā laukikena mārgeṇa |viparyayād aprahīṇakleśaḥ
|yaś cāprahīṇas tena samanvāgato yaḥ prahīṇas tenāsamanvāgata iti prajñapyate |kuśalā api
dharmā dviprakārā ayatnabhāvino yatnabhāvinaś ca ye ta ucyante utpattipratilambhikāḥ prāyogikāśceti
|tatrāyatnabhāvibhir āśrayasya tadbījabhāvānupaghātāt samanvāgata upaghātād asamanvāgata
ucyate samucchinnakuśalamūlaḥ |tasya tūpaghāto mithyādṛṣṭyā veditavyaḥ |na tu khalu
kuśalānāṃ dharmāṇāṃ bījabhāvasyātyantaṃ santatau samudghātaḥ |ye punar yatnabhāvinas tair
utpannais tadutpattir vaśitvā vighātāt santateḥ samanvāgata ucyate |tasmād bījam evātrānapoddhṛtam
anupahatam paripṛṣṭaṃ ca vāśitvakāle samanvāgamākhyāṃ labhate nānyad dravyam |kiṃ
punar idaṃ bījaṃ nāma |yan nāmarūpaṃ phalotpattau samartha sākṣāt pāraṃparyeṇa vā |santatipariṇāmaviśeṣāt
| ko ’yaṃ pariṇāmo nāma |santater anyathātvam | kā ceyaṃ santatiḥ |hetuphalabhūtas
traiyadhvikāḥ saṃskārāḥ |yat tūkta “lobhena samanvāgato ’bhavyaś catvāri smṛtyupasthānāni
bhāvayitum” iti |tatrādhivāsanaṃ lobhasyāvinodanaṃ vā samanvāgamaḥ |yāvad dhi
tasyādhivāsako ’vinodako bhavati tāvat bhavyas tāni bhāvayitum |evam ayaṃ samanvāgamaḥ sarvāthā
prajñaptidharmo na tu dravyadharmaḥ |tasya ca pratiṣedho ’samanvāgama iti |dravyam
eva tu vaibhāṣikāḥ ubhayaṃ varṇayanti |kiṃ kāraṇam | eṣa hi naḥ siddhānta iti | sā kilaiṣā
praptiḥ

traiyadhvikānāṃ trividhā

atītānāṃ dharmāṇām atītā ’pi prāptir asty anāgatyā ’pi pratyutpannā ’pi |evam anāgataparatyutpannānāṃ
pratyekaṃ trividhā |

śubhādīnāṃ śubhādikā |

kuśalākuśalāvyākṛtānāṃ kuśalākuśalāvyākṛtaiva yathākramaṃ prāptiḥ |

svadhātukā tadāptānāṃ

ye dharmās taddhātvāptās teṣāṃ svadhātukā prāptiḥ |kāmarūpārūpyāvacarāṇāṃ kāmarūpārūpyāvacarī
yathākramam |

anāptā nāṃ caturvidhā || 2.37 ||

anāsravāṇāṃ dharmāṇāṃ caturvidhā praptiḥ | samāsena traidhātukī cānāsravā ca |tatrāpraptiṃ saṃkhyānirodhasya
traidhātukī pratisaṃkhyānirodhasya rūpārūpyāvacarīcānāsravā ca |mārgasatyasyānāsraveva
| seyaṃ samasya caturvidhā bhavati |

śaikṣāṇāṃ dharmāṇāṃ śaikṣaiva prāptiḥ akṣaikṣāṇām aśaikṣānāśaikṣāṇān tu bhedaḥ |sa nirdiśyate

tridhā na śaikṣā ’śaikṣāṇāṃ

naivaśaikṣānāśaikṣā dharmā ucyante sāsravā dharmā asaṃskāṛtaṃ ca |teṣāṃ śaikṣādibhedena trividhā
prāptiḥ |sāsravāṇāṃ tāvat naivaśaikṣānāśaikṣī prāptiḥ |apratisaṃkhyānirodhasya ca pratisaṃkhyānirodhasyacānāryeṇa
praptasya |tasyaiva śaikṣeṇa mārgeṇa praptasya śaikṣī aśaikṣeṇāśaikṣī
|darśanabhāvanāheyānāṃ yathākramaṃ darśanabhāvanāheyaiva prāptiḥ |aheyānāṃ tu bhedaḥ
| sa nirdiśyate

aheyānāṃ dvidhā matā |

apraheyā dharmā anāsravāḥ | teṣām apratisaṃkhyānirodhasya bhāvanāheyā prāptiḥ anāryaprāptasya
ca pratisaṃkhyānirodhasya |tasyaivāryamārgaprāptasyānāsravā ’heyā mārgasatyasya ca |

yad uktaṃ “traiyadhvikānāṃ trividhā” iti tasyotsargasyāyam apavādaḥ

avyākṛtāptiḥ sahajā

anivṛtāvyākṛtānāṃ sahajaiva prāptir nāgrajā na paścātkālajā | durbalatvāt |tena teṣām atītānām
atītaiva yāvat pratyutpannānāṃ pratyutpannaiva |kiṃ sarvasyaivānivṛtāvyākṛtasya |na sarvasya
|

abhijñānair māṇikād ṛte || 2.38 ||

dve abhijñe avyākṛte nirmāṇacittaṃ ca varjayitvā |teṣāṃ hi balavattvāt prayogaviśeṣaniṣpatteḥ
pūrva paścāt sahajā prāptiḥ |śailpasthānikasyāpi kasyacid īryāpathikasyātyartham abhyastasyecchanti
|

kim anivṛtāvyākṛtasyaiva sahajā praptir ity āha

nivṛtasya ca rūpasya

nivṛtāvyākṛtasyāpi vijñaptirūpasya sahajaiva prāptir adhimātreṇāpy avijñaptyanutthāpanādaurbalyasiddheḥ
|

yathā ’vyākṛtānāṃ dharmāṇām ayaṃ praptibhedaḥ kim evaṃ kuśalākuśalānām api kaścit prāptibhedo
’sti |astīty āha |

kāme rūpasya nāgrajā |

kāmāvacarasya vijñaptyavijñaptirūpasyāgrajā praptiḥ sarvathā nāsti |sahajā cāsti paścātkālajā
ca |

kim aprāpter api prāptivat prakārabhedaḥ | nety āha | kiṃ tarhi |

akliṣṭāvyākṛtā ’prāptiḥ

aprāptir anivṛtāvyākṛtaiva sarvā | adhvabhedena punaḥ

sā ’tītājātayos tridhā || 2.39 ||

pratyutpannasya nāratyaprāptiḥ pratyutpannā |2atītānāgatayos tu traiyadhvikī |

kāmādyāptāmalānāṃ ca

trividheti varttate | kāmāptānāṃ kāmarūpārūpyāvacarī |evaṃ rūpārūpyāptānām anāsravāṇāṃ ca nāsty
anāsravā kācid aprāptiḥ |tathā hi |

mārgasyāprāptir iṣyate |pṛthagjanatvam

“pṛthagjanatvaṃ katamat | āryadharmāṇām alābha” iti śāstrapāṭhaḥ |alābhaś ca nāmāprāptiḥ |naca
pṛthagjanatvam anāsravaṃ bhavitum arhati |katam eṣām āryadharmāṇām alābhaḥ |sarveṣām aviśeṣavacanāt
| sa tu yo vinā lābhenālābhaḥ |anyathā hi buddho ’pi śrāvakapratyekabuddhagotrakair
asamanvāgamād anāryaḥ syāt |evaśabdas tarhi paṭhitavyaḥ |na paṭhitavyaḥ | ekapadāny
api hy avadhāraṇāni bhavanti |tadyathā abbhakṣo vāyubhakṣa iti |duḥkhe dharmajñānakṣāntitatsahabhuvām
alābha ity apare |na ca tadyogād anāryatvaprasaṅgaḥ |tadalābhasyātyantaṃ hatatvāt
|te tarhi trigotrā iti katameṣām alābhaḥ |sarveṣām | evaṃ tarhi sa eva doṣaḥ | punaḥ
sa eva parihāraḥ |yatnas tarhi vyarthaḥ |evaṃ tu sādhu yathā sautrāntikānām | kathaṃ ca sautrāntikānām
|“anutpannāryadharmasantatiḥ pṛthagjanatvam” iti |

atheyam aprāptiḥ kathaṃ vihīyate | yasya yā dharmasya prāptir asau

tatprāptibhūsaṃcārād vihīyate || 2.40 ||

yathā tāvad āryamārgasyālābhaḥ pṛthagjanatvaṃ tasya lābhāt tadvihīyate bhūmisaṃcārāc ca |evam
anyeṣām api yojyam |vihīyata iti tasyā aprāpter aprāptir utpadyate prāptiś chidyate |kiṃ
punar aprāptiprāptyor api prāptyaprāptī bhavataḥ |ubhayor apy ubhayaṃ bhavatīty āhuḥ |nanu
caivam anavasthā prasaṅgaḥ praptīnām |nānavasthāprasaṅgaḥ | parasparasamanvāgamāt |ātmanā
tṛtīyo hi dharma utpadyate |sa ca dharmas tasya prāptiḥ prāptiprāptiś ca |tatra prāptyutpādāt
tena dharmeṇa samanvāgato bhavati prāptiprāptyā ca |prāptiprāptyutpādāt punaḥ prāptyaiva
samanvāgato bhavaty ato nānāvasthā |evaṃ ca kṛtva ātmanā tṛtīyasya dharmasya kuśalasya
kliṣṭasya kliṣṭasya vā dvitīye kṣaṇe tisraḥ prāptayo jāyante |tāsāṃ ca punas tisro ’nuprāptaya
iti ṣaḍ bhavanti |tṛtīye kṣaṇe prathamadvitīyakṣaṇotpannānāṃ dravyāṇāṃ nava prāptayaḥ
sārdham anuprāptibhir ity aṣṭādāśa bhavanti |evam uttarottaravṛddhiprasaṅgenaitāḥ praptayo
visarpantyaḥ sarveṣām atītānāgatānāṃ kleśopakleśakṣaṇānām upapattilābhikānāṃ ca kuśalakṣaṇānāṃ
saṃprayoga sahabhuvām anādyantasaṃsāraparyāpannānām anantā ekasya prāṇinaḥ kṣaṇe
kṣaṇe upajāyante ity anantadravyāḥ pratisantānam ātmabhāvakṣaṇāḥ sattvānāṃ bhavanti |atyutsavo
vatāyaṃ prāptīnāṃ varttate |kevalaṃ tu apratighātinyo yato ’vakāśam ākāśe labhante |itarathā
hy ākāśe ’py avakāśo na syāt dvitīyasya prāṇinaḥ ||

