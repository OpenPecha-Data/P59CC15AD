kiṃ punar ebhiś cakṣurādibhir ātmaparimāṇatulyasyārthasya grahaṇaṃ bhavaty āśuvṛttyā ca parvatādīnām
alātacakrādivad āho svit tulyātulyasya |yāni tāvad etāni prāptaviṣayāṇ yuktāny ebhiḥ
|

tribhir ghrāṇādibhis tulyaviṣayagrahaṇaṃ matam |

yāvanto hīndriyaparamāṇavas tāvanto hi viṣayaparamāṇavaḥ sametya vijñānaṃ janayanti |cakṣuḥśrotrābhyāṃ
tv aniyamaḥ | kadācid alpīyāṃso yadā vālāgraṃ paśyati |kadācit samā yadā drākṣāphalaṃ
paśyati |kadācit bhūyāṃso yadā mahāntaṃ parvataṃ paśyaty unmiṣitamātreṇa |evam śrotreṇa
maśakameghādiśabdaśravaṇe ghoṣam |manas tv amūrttivad eveti nāsya parimāṇaparicchedaḥ
saṃpradhāryate |kathaṃ punar eṣāṃ cakṣurādīndriyaparamāṇūnāṃ saṃniveśaḥ |cakṣurindriyaparamāṇavas
tāvad akṣitārakāyām ajājīpuṣpavad avasthitāḥ |acchacarmāvacchāditās tu na vikīryante
|adharauttaryeṇa piṇḍavad avasthitā ity apare |na cānyo ’nyam āvṛṇvanti sphaṭikavad acchatvāt
|śrotrendriyaparamāṇavo bhūrjābhyantarāvasthitāḥ |ghrāṇendriyaparamāṇavo ghaṭābhyantareṇa
śalākāvat |ādyāni trīṇīndriyāṇi mālāvad avasthitāni |jihvendriyaparamāṇvo ’rdhacandravat
|vālāgramātraṃ kila madhyajivhāyāṃ jihvendriyaparamāṇubhir asphuṭam |kāyendriyaparamāṇavaḥ
kāyavad avasthitāḥ |strīdriyaparamāṇavo bherīkaṭāhavat | puruṣendriyaparamāṇavo ’ṅguṣṭhavat
|tatra cakṣurindriyaparamāṇavaḥ kadācit sarve sabhāgā bhavanti kadācit tatsabhāgāḥ
|kadācid eke sabhāgāḥ eke tatsabhāgāḥ |evam yāvaj jihvendriyaparamāṇavaḥ |kāyendriyaparamāṇavas
tu sarve sabhāgā na bhavanti |pradīptanarakābhyantarāvaruddhānām api hy aparimāṇāḥ
kāyendriyaparamāṇavas tatsabhāgā bhavanti |sarvaiḥ kila vijñānotpattāv āśrayo viśīryeta
|na caika indriyaparamāṇur viṣayaparamāṇur vā vijñānaṃ janayati |saṃcitāśrayālambanatvāt pañcānāṃ
vijñānakāyānām |ata evānidarśanaḥ paramāṇur adṛśyatvāt ||ya ime ṣaḍvijñānadhātava
uktāś cakṣurvijñānaṃ yavan manovijñānaṃ kim eṣāṃ yathā viṣayo varttamānaḥ pañcānāṃ caramasya
trikāla evam āśrayo ’pi |nety āha |kiṃ tarhi |

caramasyāśrayo ’tītaḥ

manovijñānadhātoḥ samanantaraniruddhaṃ mana āśrayaḥ |

pañcānāṃ sahajaś ca taiḥ || 1.44 ||

atītaś ceti caśabdaḥ |tatra cakṣurvijñānasya cakṣuḥ sahaja āśārayo yāvat kāyavijñānasya kāyaḥ
|atītaḥ punar eṣām āśrayo mana ity apy ete pañca vijñānakāyā indriyadvayāśrayāḥ |ata evocyate
yaś cakṣurvijñānasyāśrayabhāvena samanantarapratyayabhāvenāpi sa tasyeti |catuṣkoṭikaḥ
| prathamā koṭiś cakṣuḥ | dvitīyā samanantarātītaś caitasiko dharmadhātuḥ |tṛtīyā samanantarātītaṃ
manaḥ | caturthī koṭir uktanirmuktā dharmāḥ |evaṃ yāvat kāyavijñānasya svam indriyaṃ
vaktavyam |manovijñānasya pūrvapādakaḥ |yas tāvad āśrayabhāvena samanantarapratyayabhāvenāpi
saḥ |syāt samanantarapratyayabhāvena nāśrayabhāvena |samanantarābhyatītaś cetasiko
dharmadhātur iti |

