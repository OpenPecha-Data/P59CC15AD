cakṣur idānīm asantīrakatve kathaṃ dṛṣṭiḥ | rūpālocanārthena | yasmāt

cakṣuḥ paśyati rūpāṇi

yadi cakṣuḥ paśyed anyavijñānasamaṅgino ’pi paśyet | na vai sarvaṃ cakṣuḥ paśyati | kiṃ tarhi
|

sabhāgaṃ

savijñānakaṃ yadā bhavati tadā paśyaty anyadā neti |evam tarhi tad eva cakṣurāśritam vijñānaṃ
paśyatīty astu |

na tadāśritam |vijñānaṃ

paśyatīti śasyam avijñātum | kiṃ kāraṇam |

dṛśyate rūpaṃ na kilāntaritaṃ yataḥ || 1.42 ||

yasmāt kila rūpaṃ kuḍyādivyavahitaṃ na dṛśyate |yadi hi vijñānaṃ paśyet tasyāpratighatvāt kuḍyādiṣu
pratighāto nāsti ity āvṛtam api rūpaṃ paśyet |naiva hy āvṛte cakṣurvijñānam utpadyata
ity anutpannaṃ kathaṃ drakṣyati |kiṃ khalu notpadyate |yasya tu cakṣuḥ paśyati tasya cakṣuṣaḥ
saparatighatvād vyavahite vṛttyabhāva iti vijñānasyānutpattir āśrayeṇaika viṣayapravṛttatvāt
yujyate |kiṃ nu vai cakṣuḥ prāptaviṣayaṃ kāyendriyavat yata āvṛtaṃ na paśyet |sapratighatvāt
|kācābhrapaṭalasphaṭikāmbubhiś cāntaritaṃ kathaṃ dṛśyate |sapratighatvāc cakṣuṣa
āvṛtasya rūpasyādarśanam |kiṃ tarhi |yatrālokasyāpratibandha āvṛte ’pi rupe tatropapadyata
eva cakṣurvijñānam |yatra tu pratibandhas tatra notpadyata ity anutpannatvād āvṛtaṃ
nekṣyate |yat tarhi sūtra uktaṃ cakṣuṣā rūpāṇi dṛṣṭveti |tenāśrayeṇety ayam atrābhisandhir
yathā manasā dharmān vijñāyety āha |na ca mano dharmān vijānāti |atītatvāt | kiṃ tarhi |
manovijñānam |āśritakarma vā āśrayasyopacaryate |yathā mañcāḥ krośantīti |yathā ca sūtra uktaṃ
cakṣurvijñeyāni rūpāṇīṣṭāni kāntānīti |na ca tāni cakṣuṣā vijñāyante |uktaṃ ca sūtre
cakṣurbrāhmaṇa dvāraṃ yāvad eva rūpāṇāṃ darśanāya ity ato gamyate cakṣuṣā dvāreṇa vijñānaṃ
paśyatīti |darśane tatra dvārākhyā | na hy etad yujyate | cakṣurdārśanaṃ arūpāṇāṃ darśanāyeti
|yadi vijñānaṃ paśyati ko vijānāti kaś cānayor viśeṣaḥ |yad eva hi rūpasya vijñānaṃ tad
evāsya darśanam iti |tad yathā kācit prajñā paśyatīty apy ucyate prajānātīty apy evaṃ kiñcid
vijñānaṃ paśyatīty apy ucyate vijānātīty api |anye punar āhuḥ |yadi cakṣuḥ paśyati kartṛbhūtasya
cakṣuṣaḥ kā ’nyā dṛśikriyeti vaktavyam |tad etad acodyam |yadi hi vijñānaṃ vijānātītīṣyate
|na ca tatra kartṛkriyābhedaḥ | evam atrāpi |apare punar bruvate |cakṣurvijñānaṃ
darśanaṃ tasyāśrayabhāvāc cakṣuḥ paśyatīty ucyate |yathā nādasyāśrayabhāvāt ghaṇṭā nadatīty
ucyate iti |nanu caivaṃ vijñānasyāśrayabhāvācakṣur vijānātīti prāpnoti |na prāpnoti
|tadvijñānaṃ darśanam iti ruḍhaṃ loke |tathā hi tasminn utpanne rūpaṃ dṛṣṭam ity ucyate na
vijñātam |vibhāṣāyām apy uktaṃ cakṣuḥ saṃpraptaṃ cakṣurvijñānānubhūtaṃ dṛṣṭam ity ucyata
iti |tasmāc cakṣuḥ paśyatīty evocyate na vijānātīti |vijñānaṃ tu sānnidhyamātreṇa rūpaṃ vijānātīty
ucyate |yathā sūryo divasakara iti | atra sautrāntikā āhuḥ | kim idam ākāśaṃ khādyate
|cakṣur hi pratītya rūpāṇi cotpadyate cakṣurvijñānam | tatra kaḥ paśyati ko vā dṛśyate
|nirvyāpāraṃ hīdaṃ dharmamātraṃ hetuphalamātraṃ ca |tatra vyavahārārthaṃ cchandata upacārāḥ
kriyante |cakṣuḥ paśyati vijñānaṃ vijānātīti nātrābhiniveṣṭavyam |uktaṃ hi bhagavatā
janapadaniruktiṃ nābhiniviśeta saṃjñāṃ ca lokasya nābhidhāved iti |eṣa tu kāśmīravaibhāṣikāṇāṃ
siddhāntaḥ |cakṣuḥ paśyati śrotraṃ śṛṇoti ghrāṇaṃ jighrati jihvā āsvādayati kāyaḥ spṛśati
mano vijānātīti |

