mūlaṃ bhavasyānuśayāḥ

kleśo hi pravartamāno daśa kṛtyāni karoti |mūlaṃ ca dṛḍhīkaroti saṃtatim avasthāpayati kṣetram
āpādayati niḥṣyandaṃ nirvartayati karmabhavam abhinirharati svasaṃbhāraṃ arigṛhṇāti ālambane
saṃmohayati vijñānasroto namayati kuśalapakṣād vyutkrāmati pandhanārthaṃ ca spharati
dhātvanatikramayogeneti |

kati ceme ’nuśayāḥ | samāsena ṣaṭ | katame

ṣaḍrāgaḥ pratighastathā |māno ’vidyā ca dṛṣṭiś ca vicikitsā ca

athāgrahaṇaṃ rāgavaśenānyeṣām ālambanānuśāyitajñāpanārtham |etac ca paścāt pravedayiṣyāmaḥ |

te punaḥ || 5.1 ||ṣaḍrāgabhedāt saptoktāḥ

ta ete ṣaḍ anuśayāḥ sūtre rāgasya dvidhā bhedaṃ kṛtvā saptoktāḥ |kāmarāgānuśayaḥ pratighānuśayo
bhavarāgānuśayo mānānuśyaḥ avidyānuśayo dṛṣṭyanuśayo vicikitsānuśaya iti |katham idaṃ
jñātavyaṃ kāmarāga evānuśayaḥ kāmarāgānuśayaḥ āhosvit kāmarāgasyānuśayaḥ kāmarāgānuśayaḥ |kiṃ
cātaḥ |kāmarāga evānuśayaś cet sūtravirodhaḥ |“ihaikatyo na kāmarāgaparyavasthitena cetasā
bahulaṃ viharati |utpannasya kāmarāgaparyavasthānasyottari niḥsaraṇaṃ yathābhūtaṃ prajānāti
|tasya tatkāmarāgaparyavasthānaṃ sthāmaśaḥ samyaktvasamavahataṃ sānuśayaṃ prahīyata”
iti |kāmarāgasyānuśayaś ced viprayuktānuśayaprasaṅgād abhidharmavirodhaḥ “kāmarāgānuśayas
tribhir indriyaiḥ saṃprayukta” iti |kāmarāga evānuśya iti vaibhāṣikāḥ |evaṃ yāvad vicikitsaivānuśaya
iti |nanu coktam evaṃ sūtravirodha iti | nāsti virodhaḥ | sānuśayaṃ sānubandham
ity arthaḥ |aupacāriko vā sūtre ’nuśayaśabdaḥ prāptau | yathā duḥkho ’gnir iti |lākṣaṇikas
tv abhidharme kleśa evānuśayaśabdaḥ |tasmāt saṃyuktā evānuśayāḥ | katham idaṃ gamyate
|anuśayānāṃ

“cittakleśakaratvād āvaraṇatvāc chubhair viruddhatvāt” |

yasmād anuśayaiḥ kliṣṭaṃ cittaṃ bhavaty apūrvaṃ kuśalaṃ notpadyate utpannāc ca parihīyate tasmān
na viprayuktāḥ |atha viprayuktair apy evaṃ syāt |kuśalaṃ na kadācid upalabhyeta |teṣāṃ
nityaṃ saṃnihitatvāt | upalabhyate ca | ataḥ

“kuśalasya copalambhād aviprayuktāḥ atha ihānuśayāḥ” iti |

tad idam ajñāpakaṃ yasmād yo viprayuktam anuśayam icchati sa etat sarvam anuśayakṛtaṃ necchati
|kleśakṛtam evecchati | evaṃ tu sādhu yathā sautrāntikānām |kathaṃ ca sautrāntikānām |
kāmarāgasyānuśayaḥ kāmarāgānuśaya iti |na cānuśayaḥ saṃprayukto na viprayuktastasyādravyāntaratvāt
|prasupto hi kleśo ’nuśaya ucyate |prabuddhaḥ paryavasthānam | kā ca tasya prasuptiḥ
| asaṃmukhībhūtasya bījabhāvānubandhaḥ |kaḥ prabodhaḥ | saṃmukhībhāvaḥ | ko ’yaṃ bījabhāvo
nāma |ātmabhāvasya kleśajā kleśotpādanaśaktiḥ |yathānubhavajñānajā smṛtyutpādanaśaktir
yathā cāṅkurādīnāṃ śāliphalajā śāliphalotpādanaśaktir iti |yas tu kleśānāṃ bījārtham arthāntaraṃ
vīprayuktam anuśayaṃ kalpayati tena smṛtibījam apy arthāntaraṃ kalpayitavyaṃ jāyate
|yat tarhi sūtre kleśa evānuśaya uktaḥ ṣaṭṣaṭke “so ’sya bhavati sukhāyāṃ vedanāyāṃ rāgānuśaya”
iti |bhavatīti vacanān nāsau tadaivānuśayaḥ | kadā tarhi bhavati |yadā prasupto bhavati
|hetau vā tadupacāra eṣa draṣṭavyaḥ | tiṣṭhatu prasaṅgaḥ | śāstraṃ pravarttatām |

ya eṣa sūtre rāgasya bhedaḥ kṛtaḥ kāmarāgo bhavarāga iti |

ko ’yaṃ bhavarāgaḥ |

bhavarāgo dvidhātujaḥ |

rūpārūpyadhātujo rāgo bhavarāgaḥ kṛṭaḥ | kiṃ kāraṇam evaṃ kṛtaḥ |

antarmukhatvāt tanmokṣasaṃjñāvyāvṛttaye kṛtaḥ || 5.2 ||

samāpattirāgo hi teṣāṃ prāyeṇa | sa cāntarmukhapravṛttastasmāt bhavarāgaḥ |uktastayoḥ kila dhātvormokṣasaṃjñāvyāvyavarttanārthamekeṣām
iti |ātmabhāva eva tu bhavaḥ |te ca sattvāḥ samāpattiṃ
sāśrayā māsvādayanta ātmabhāvamevāsvādayanti kāmavītarāgatvāt |ataḥ sa rāgo bhavarāga
ity uktaḥ |punar ete ṣaḍanuśayā abhidharme daśa kriyante |kathaṃ kṛtvā |

dṛṣṭayaḥ pañca satkāyamithyāntagrāhadṛṣṭayaḥ |dṛṣṭiśīlavṛtaparāmarśāviti punar daśa || 5.3 ||

ṣaṇṇām anuśayānāṃ dṛṣṭiṃ pañcadhā kṛtvā daśa bhavanti |pañca dṛṣṭisvabhāvāḥ satkāyadṛṣṭirantagrahadṛṣṭirmithyādṛṣṭirdṛṣṭiparāmarśaḥ
śīlavṛtaparāmarśaś ca |yathā dṛṣṭisvabhāvāḥ rāgapratidhho
māno ’vidyā vicikitsā |ete punar ete daśānuśayā abhidharme ’ṣṭānavatiḥ kriyante |kāmāvacarāḥ
ṣaṭtriṃśad rūpāvacarā ekatriṃśat ārūpyāvacarā ekatriṃśat |kathaṃ kṛtvā |samāsato
hy ete ’nuśayāstraidhātukā darśanaprahātavyā bhāvanāprahātavyāś ca |tatra tāvat kāmāvacarā
darśanaprahātavyā dvātriṃśat |katame ta ity āha

daśaite saptasapta_Aṣṭau tridvidṛṣṭivivarjitāḥ | yathākramaṃ prahīyante kāme duḥkhādidarśanaiḥ
|| 5.4 ||

ya ete daśānuśayā uktā ete kāmadhātau daśāpi duḥkhadarśanaheyāḥ santi |ebhya eva sapta samudayadarśanapraheyāḥ
|sapta nirodhadarśanaheyāḥ satkāyadṛṣṭimantagrāhadṛṣṭiṃ śīlavrataparāmarśaṃ
ca varjayitvā |aṣṭau mārgadarśanaheyāḥ |satkāyadṛṣṭimantagrāhadṛṣṭiṃ ca varjayitvā |ity
ete kāmāvacarā dvātriṃśadanuśayā darśanaprahātavyāḥ |satyānāṃ darśanamātreṇa prahāṇāt |

catvāro bhāvanāheyāḥ

tadyathā rāgaḥ pratigho māno ’vidyā ca |dṛṣṭasatyasya paścāt mārgābhyāsena prahāṇāt |tadevaṃ
satkāyadṛṣṭirekaprakārā bhavati duḥkhadarśanaheyā |evam antagrāhadṛṣṭiḥ mithyādṛṣṭiś catuṣprakārā
bhavati |duḥkhasamudayanirodhamārgadarśanaheyā |evaṃ dṛṣṭiparāmarśo vicikitsā ca
|śīlavrataparāmaṛśo dviprakāraḥ duḥkhamārgadarśanaheyaḥ |rāgapratighamānāvidyāḥ pañcaprakārāś
catuḥsatyadarśanaheyā bhāvanāheyāś ca |kīdṛśā ete duḥkhadarśanaheyāḥ kīdṛśā yāvad bhāvanāheyāḥ
|ye yaddarśanaheyālambanāste taddarśanaheyā avaśiṣṭā bhāvanāheyāḥ |tā eva dvādaśa
dṛṣṭayo bhavanti catasro vicikitsāḥ pañca rāgāḥ pañca pratighāḥ pañca mānāṃ pañcāvidyā ity
ete kāmāvacarāḥ ṣaṭtriṃśadanuśayā bhavanti |

ta evāpratighāḥ punaḥ |rūpadhātau

pañcaprakāraṃ pratigham apahāya ta eva rūpāvacarā ekatriṃśadanuśayā bhavanti |yathā rūpadhātau

tathārūpye

ekatriṃśad anuśayā bhavanti |

ity aṣṭānavatir matāḥ || 5.5 ||

ta evam ete ṣaḍanuśayā ākāraprakāradhātubhedairaṣṭānavatirmatāḥ āmidhārmikāṇām |

ya ime darśanaprahātavyānuśayā uktāḥ kimete niyataṃ darśanenaiva prahīyante |nety āha | kiṃ
tarhi |

bhavāgrajāḥ kṣāntivadhyā dṛggheyā eva

ye bhavāgrabhūmijā anvayajñānakṣāntiheyā anuśayāste darśanaheyā eva na bhāvanāheyāḥ |

śeṣajāḥ |dṛgbhāvanābhyām

kṣāntivadhyā iti vartate |śeṣāsu bhūmiṣu yathāyogaṃ dharmānvayajñānakṣāntiheyā anuśayā āryāṇāṃ
darśanaheyāḥ pṛthagjanānāṃ bhāvanāheyāḥ |

akṣāntivadhyā bhāvanayaiva tu || 5.6 ||

sarvāsu bhūmiṣu ye ’nuśayā jñānavadhyāste ubhayeṣāṃ nityaṃ bhāvanāheyāḥ |naiva hi bāhyakānāṃ
darśanaprahātavyāḥ prahīyanta ity apare |tathā hi mahākarmavibhāgasūtre pūrvāntakalpakānāṃ
ca śāśvatavādināmekatyaśāśvatikānām ahetusamutpattikānāṃ ca vītarāgāṇāṃ ca kāmadhātvālambanānāṃ
dṛṣṭīnāṃ samudācāra uktaḥ |na ca rūpāvacarāṇāṃ kleśānāṃ kāmadhāturālambanaṃ vītarāgatvāt
|tasmāt kāmapratisaṃyuktā eva tā aprahīṇā iti |dṛṣṭyutpādasamakālaṃ te parihīṇā devadatta
iveti vaibhāṣikāḥ |

dṛṣṭayaḥ paṇca nāmato nirdiṣṭā na tu svabhāvatastat kastāsāṃ svabhāvaḥ |

ātmātmīyadruvocchedanāstihīnāgradṛṣṭayaḥ |ahetvamārge taddṛṣṭir etās tāḥ pañca dṛṣṭayaḥ || 5.7
||

ātmadṛṣṭir ātmīyadṛṣṭir vā satkāyadṛṣṭiḥ | sīdatīti sat |cayaḥ kāyaḥ saṃghātaḥ skandha ity arthaḥ
|saccāyaṃ kāyaśceti satkāyaḥ pañcopādānaskandhāḥ |nityasaṃjñāṃ piṇḍasaṃjñāṃ ca tyājayitumevaṃ
dyotitā | etatpūrvako hi teṣvātmagrahaḥ |satkāye dṛṣṭiḥ satkāyadṛṣṭiḥ |sarvaiva
sāsravālambanā dṛṣṭiḥ satkāye |ātmātmīyadṛṣṭir eva tu satkāyadṛṣṭiruktā |yathā gamyeta satkāyadṛṣṭiriyaṃ
nātmani nātmīye veti |yathoktaṃ “ye kecid bhikṣavaḥ śramaṇā vā brāhmaṇā vā
ātmeti samanupaśyantaḥ samanupaśyanti sarve ta imāneva pañcopādānaskandhān” iti |tasyaivātmābhimatasya
vastuno dhruvadṛṣṭir ucchedadṛṣṭir vā ’ntagrāhadṛṣṭiḥ |śāśvatocchedāntagrahaṇāt
| sati duḥkhādisatye nāstīti dṛṣṭir mithyādṛṣṭiḥ |sarvaiva hi viparītasvabhāvapravṛṭtā
dṛṣṭirmithyādṛṣṭiḥ ekaiva tūktā |atiśayavattvāt durgandhakṣatavat |eṣā hy apavādikā anyāstu
samāropikāḥ | hīne agradṛṣṭirdṛṣṭiparāmarśaḥ |kiṃ hīnam | sarvaṃ sāsravam | āryaiḥ prahīṇatvāt
| tasyāgrato grahaṇaṃ dṛṣṭiparāmarśaḥ |dṛṣṭyādiparāmarśa iti vaktavye ādiśabdalopaḥ
kṛtaḥ |ahetau hetudṛṣṭiramārge mārgadṛṣṭiḥ śīlavṛtaparāmarśaḥ |tadyathā maheśvaro na heturlokānām
|taṃ ca hetuṃ paśyati prajāpatimanyaṃ vā |agnijalapraveśādayaś ca na hetuḥ svargasya
tāṃś ca hetuṃ paśyati |śīlavratamātrakaṃ sāṃkhyayogajñānādayaś ca na mārgo mokṣāsya tāṃś
ca mārgaṃ paśyati |atra_ api kilādiśabdalopaḥ kṛta ityetāstāḥ pañca dṛṣṭayo veditavyāḥ
|satyakāraṇe kāraṇadṛṣṭiḥ śilavrataparāmarśaḥ |kasmād ayaṃ na samudayadarśanaprahātavyaḥ |yo
hi kaścid īśvaraḥ prajāpatimanyaṃ vā kāraṇaṃ paśyati sa tannityamekaṃ cātmānaṃ kartāramabhiniviśya
|tadyasmāt sa

īśvarādiṣu nityātmaviparyāsāt pravartate | kāraṇābhiniveśo ’to duḥkhadṛggheya eva saḥ || 5.8
||

duḥkhadarśanādeva hi teṣu tau nityātmagrāhau prahīyete |tasmāt tatkṛto ’pi kāraṇābhiniveśastata
eva prahīyate |yas tarhi jalāgnipraveśādibhiḥ svargopapattiṃ paśyati śīlavṛtena vā śuddhiṃ
so ’pi duḥkhadarśanaprahātavya eva |eṣa hi śāstrapāṭhaḥ |“ye caivaṃ dṛṣṭaya evaṃvādino
yadayaṃ puruṣapudgalo gośīlaṃ samādāya vartate mṛgaśīlaṃ kukkuraśīlaṃ, sa tena śudhyati
mucyate sukhaduḥkhaṃ vyatikrāmati sukhaduḥkhavyatikramaṃ cānuprāpnoti |akāraṇaṃ kāraṇataḥ
pratyeti śīlavrataparāmarśo duḥkhadarśanaprahātavyaḥ” iti vistaraḥ |kiṃ punaḥ kāraṇam asau
duḥkhadarśanaprahātavyaḥ |duḥkhe vipratipannatvāt |sarveṣāṃ sāsravālambanānāṃ duḥkhe vipratipannatvāt
|kīdṛśo vā ’nyaḥ śīlavṛtaparāmarśo mārgedarśanaprahātvyaḥ |yo mārgadarśanaprahātavyālambanaḥ
|so ’pi hi nāma duḥkhe vipratipannaḥ |yasya ca mārgālambanā mithyādṛṣṭirvicikitsā
vā ’sti sa nāsti mokṣamārga iti paśyan vicikitsan vā kathaṃ tayā śuddhiṃ pratyeṣyati
|athānyaṃ mokṣamārgaṃ parāmṛśya eṣa mokṣamārgo nāstītyāha |so ’pi tenaivānyena śuddhiṃ
pratyeti na tayā mithyādṛṣṭyeti |tasyāpyasau mārgadarśanaprahātavyālambano na sidhyati |yaś
cāpi samudayanirodhadarśanaprahātavyālambanayā mithyādṛṣṭyā śuddhiṃ pratyeti sa kasmānna
taddarśanaheyaḥ |tasmāt parīkṣya eṣo ’rthaḥ |

yad uktaṃ “nityātmaviparyāsād” iti | kimetāveva dvau viparyāsau |

catvāro viparyāsāḥ |anitye nityam iti | duḥkhe sukham iti | aśucau śucīti |anātmanyātmeti |athaitadviparyāsacatuṣkaṃ
kiṃsvabhāvam |

dṛṣṭitrayādviparyāsacatuṣkaṃ

antagrāhadṛṣṭeḥ śāśvatadṛṣṭirnityaviparyāsaḥ |dṛṣṭiparāmarśātsukhaśuciviparyāsau |satkāyadṛṣṭerātmadṛṣṭirātmaviparyāsaḥ
| sakaletyapare |kathamātmīyadṛṣṭirviparyāsaḥ |kathaṃ ca na viparyāsaḥ
| viparyāsasūtrād |ātmānameva tatra vaśinaṃ paśyennātmīyaṃ paśyatītyātmadṛṣṭirevāsau
dvimukhī athāhamityetasmāt mameti dṛṣṭyantaraṃ syāt |mayā mahyamityetad api syāt |

kasmād anye kleśā na viparyāsāḥ |yasmāt tribhiḥ kāraṇairviparyāsānāṃ vyavasthānam katamaistribhiḥ
|

vīparītataḥ |nitīr aṇāt samāropāt

ekāntaviparyastatvād ālambane nitīrakatvāt samāropaṇāc ca |ucchedadṛṣṭirmithyādṛṣṭiś ca na samāropike
|abhāvamukhapravṛttatvāt |śīlavrataparāmarśo naikāntaviparyastastanmātraśuddhyālambanatvāt
|anye kleśā na santīrakā ato na viparyāsāḥ |yat tarhi sūtre ukta “manitye nityam
iti saṃjñāviparyāsaḥ cittaviparyāso dṛṣṭiviparyāsa” iti |dṛṣṭir evātra viparyāsaḥ |

saṃjñācitte tu tadvaśāt || 5.9 ||

dṛṣṭiviparyāsavaśādeva tatsaṃprayukte saṃjñācitte viparyāsāvuktau |vedanādayo ’pi kasmānnoktāḥ
|lokaprasiddhyā |loke hi viparyastasaṃjño viparyastacitta iti prasiddhaṃ na punar viparyastavedana
iti |ta ete viparyāsāḥ sarve ’pi srota āpannasya prahīṇā bhavanti |darśanapraheyatvāt
dṛṣṭīnāṃ sasaṃprayogāṇām | dvādaśa viparyāsāḥ |anitye nityam iti saṃjñādṛṣṭicittaviparyāsāstrayaḥ
|evaṃ yāvad anātmanyātmeti |tatrāṣṭau darśanaprahātavyāś catvāro bhāvanāprahātavyāḥ
|duḥkhe ca saṃjñā cittaviparyāsāvaśucau ceti nikāyāntarīyāḥ |itarathā hi kathamantareṇa
sukhaśucisaṃjñāmavītarāgasyāryasya kāmarāgaḥ saṃbhavediti |tadetannecchanti vaibhāṣikāḥ
|yadi hi sukhaśucisaṃjñācittasamudācārādāryasya tadviparyāsāvīkṣyete |sattvasaṃjñācittasamudācārāttadviparyāsāv
api kiṃ neṣyete |na hi striyāmātmani ca vinā sattvasaṃjñāyā kāmarāgo
yukta iti |sūtre ’pi coktaṃ “yataś ca śrutavānāryaśrāvaka idaṃ duḥkhamāryasatyam iti
yathābhūtaṃ prajānāti |yāvat tasya tasmin samaye yo ’nitye nityam iti saṃjñāviparyāsaḥ cittaviparyāso
dṛṣṭivīparyāsaḥ sa prahīyata” iti vistaraḥ |tasmād dṛṣṭisamutye eva saṃjñācitte
viparyāsau nānye tatkāla bhrāntimātratvād alātacakracitra yakṣabhrāntivat |yat tarhi sthavirānandenārthaṃ
vāgīśamadhikṛtyoktaṃ

“viparyāse ca saṃjñānāṃ cittaṃ te paridahyate” |nimittaṃ varjyatāṃ tasmācchubhaṃ rāgopasaṃhitam
||

tasmāt sarva evāṣṭau saṃjñācittaviparyāsāḥ śaikṣasyāprahīṇā ity apare |te ’pi cāryasatyānāṃ
yathābhūtaparijñānāt prahīyante |na vinā tenetyupāyasamā khyānānnāsti sūtravirodhaḥ |

atha kiṃ dṛṣṭyanuśayasya eva bhedo nānyasya | mānasyāpyasti | katham ity āha

sapta mānāḥ

māno ’timāno mānātimāno ’smimāno ’bhimāna ūnamāno mithyāmānaś ca |abhedena cittasyonnatirmāna
uktāḥ | sa pravṛttibhedāt saptadhā bhavati |hīnādviśiṣṭaḥ samena vā samo ’smīti manyamānasyonnatirmānaḥ
|samādviśiṣṭo ’smītyabhimānaḥ |viśiṣṭādviśiṣṭo ’smīti mānātimānaḥ |pañcopādānaskandhānātmata
ātmīyato vā manyamānasyāsmimānaḥ |aprāpte viśeṣādhigame prāpto mayetyabhimānaḥ
|bahvantaraviśiṣṭādalpāntarahīno ’smītyūnamānaḥ |aguṇavato guṇavān asmīti mithyāmānaḥ
|yat tarhi śāstre nava mānavidhā uktāḥ | “śreyānasmīti mānavidhā |sadṛśo ’smīti mānavidhā
|hīno ’smīti mānavidhā |asti me śreyānasti me sadṛśo ’sti me hīnaḥ |nāsti me śreyānnāsti
me sadṛśo nāsti me hīna” iti |ebhya eva mānebhya etāḥ |

navavidhās tribhyaḥ

katam ebhyas tribhyaḥ mānātimānonamānebhyaḥ |tatra prathamaṃ trayaṃ dṛṣṭisaṃniśritāstrayo mānāḥ
|atimānamānonamānāḥ | dvitīyaṃ trayamūnamānamānātimānāḥ |tṛtīyaṃ trayaṃ mānātimānonamānāḥ
|yuktas tāvad bahvantaraviśiṣṭādalpāntarahīno ’smītyūnamāna unnatisthānatvāt |nāsti me
hīna ityatra kimunnati sthānam |asti sadṛśo yo ’bhiprete vare sattvarāśau nihīnamapyātmānaṃ
bahu manyate |api cāstyeva jñānaprasthānavihito vidhiḥ |prākaraṇaṃ tu nirdeśaṃ parigṛhya
śreyānasmītyekeṣu māno ’pi syād ati māno ’pi mānātimāno ’pi hīnasamaviśiṣṭāpekṣayā |

athaite sapta mānāḥ kiṃprahātavyā ity āha

dṛgbhāvanākṣyāḥ |

dṛgbhāvanābhyām eṣāṃ kṣayaḥ |etaduktaṃ bhavati sarve darśanabhāvanāprahātavyā iti yadbhāvanāheyamaprahīṇaṃ
kimavaśyaṃ tadāryāṇāṃ samudācarati |nāvaśyaṃ tadyathāvadhādiparyavasthānaṃ
heyaṃ bhāvanayāyena kleśaparyavasthānena saṃcintya prāṇivadhaṃ kuryādyāvanmṛṣāvādaṃ tad bhāvanāheyaṃ
bhāvanāheyadharmālambanatvāt |

tathā || 5.10 ||

