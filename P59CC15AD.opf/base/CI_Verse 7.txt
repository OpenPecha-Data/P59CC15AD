yat tūktaṃ saṃskṛtā mārgavarjitāḥ | sāsravā iti katame te saṃskṛtāḥ |

te punaḥ saṃskṛtā dhārmā rūpādiskandhapañcakam |

rūpaskandho vedanāskandhaḥ saṃjñāskandhaḥ saṃskāraskandho vijñānaskandhaś cety ete saṃskrtā
dharmāḥ |sametya saṃbhūya pratyayaiḥ kṛtā iti saṃskrtāḥ |na hy ekapratyayajanitaṃ kiṃcid astīti
|tajjātīyatvād anāgateṣv avirodho dugdhendhanavat ||

ta evādhvā kathāvastu saniḥsārāḥ savastukāḥ || 1.7 ||

ta eva saṃskṛtā gatagacchadgamiṣyadbhāvād adhvānaḥ adyante ’nityatyeti vā |kathā vākyamtasyā
vastu nāma |sārthakavastugrahaṇāt tu saṃskṛtaṃ kathāvastūcyate |anyathā hi prakaraṇagrantho
virudhyeta | kathāvastūny aṣṭādaśabhir dhatubhiḥ saṃgṛhītāni |niḥsaraṇaṃ niḥsāraḥ sarvasya
saṃskṛtasya nirvāṇam | tad eṣām astīti saniḥsārā |sahetukatvāt savastukāḥ |hetuvacanaḥ
kila vastuśabda iti vaibhāṣikāḥ |ity ete saṃskṛtadharmaparyāyāḥ |

