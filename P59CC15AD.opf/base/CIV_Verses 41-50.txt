anāsravaṃ tu kuśalaṃ tribhiḥ kāraṇaiḥ parityakṣyate |phalaprāptitaḥ pūrvako mārgaḥ parityakṣyate
|indriyottāpanena mṛddhindriyam ārgaḥ | parihāṇita uttaro mārgaḥ |phalaṃ phalaviśiṣṭo
vā |evaṃ tāvat saṃvarāstyajyante |

asaṃvaraḥ saṃvarāptimṛtyudvivyañjanodayaiḥ |

tribhiḥ kāraṇairasaṃvaracchedaḥ | saṃvaraprāptitaḥ |yadi saṃvaraṃ samādatte dhyānasaṃvaraṃ vā
labhate |hetupratyayabalena samādhilābhāt | tenāsaṃvaśchidyate |pratidvandvabalīyastvāt
|maraṇenāśrayatyāgāt | dvivyañjanotpādenāśrayavikopanād iti |śastrajālatyāge ’pyakaraṇāśayataḥ
|saṃvaramantareṇāsaṃvaracchedo nāsti |nidānaparivarjane ’pyauṣadhamantareṇa pravṛddharogāvinivṛttivat
|

ya āsaṃvarika upavāsaṃ gṛhṇāti kimasau tasmāt saṃvarāt punar asaṃvaraṃ gacchatyāhosvinnaivasaṃvaraṃ
nāsaṃvaram |asaṃvaram ity eke | tyāgāśayasyānātyantikatvāt |pradīptaivāyaḥpiṇḍaḥ punaḥ
śyāmatāṃ nāprayujyamāno gacchatītyapare |tallābhasya vijñaptyadhīnatvāt |

atha saṃvarāsaṃvaravinirmuktā kathamavijñaptistyajyate |

vegādānakriyārthāyurmūlacchedaistu madhyamā || 4.41 ||

yena hy asau prasādakleśavegenāvijñaptirākṣiptā bhavati tasya cchedātsā ’pi cchidyate |kumbhakāracakreṣugativat
| ādānatyāgād api cchidyate |yadi samādānaṃ tyajatyalaṃ samādāneneti |kriyāvicchedād
api vicchidyate yathāsamāttamakurvataḥ |arthavicchedād api vicchidyate | katamasyārthasya
|caityārāmavihāraśayanāsana yantrajālādino vastunaḥ |āyuṣo ’pi kuśalalmūlānām
api cchedādvicchidyate |yadā kuśalamūlāni samucchettumārabhata ityebhiḥ ṣadbhiḥ kāraṇairavijñaptirmadhyamā
tyajyate |

kāmāptaṃ kuśalārūpaṃ mūlacchedordhvajanmataḥ |

kāmāvacaraṃ kuśalamarūpasvabhāvaṃ dvābhyāṃ kāraṇābhyāṃ parityajyate |kuśalamūlasamucchedādrūpārūpyadhātūpapattito
vā |

pratipakṣodayāt kliṣṭamarūpaṃ tu vihīyate || 4.42 ||

kliṣṭaṃ tvarūpasvabhāvaṃ sarvameva pratipakṣodayādvihīyate |yasyopakleśaprakārasya yaḥ prahāṇamārgastenāsau
saparivāraḥ parityajyate nānyathā |

atha keṣāṃ sattvānām asaṃvaro bhavati keṣāṃ saṃvaraḥ |

nṛṇām asaṃvaro hitvā śaṇḍapaṇḍadvidhākṛtīn |kuruṃś ca

manuṣyagatāv evāsaṃvaro nānyatra |tatrāpi śaṇḍhapaṇḍakobhayavyañjanānutarakauravāṃś ca hitvā
|

saṃvaro ’pyevaṃ devānāṃ ca

saṃvaro hi manuṣyāṇām eva yathoktaṃ hitvā devānāṃ ceti gatidvaye saṃvaraḥ |śaṇḍhādīnāṃ saṃvaro
nāstīti kathaṃ gamyate |sūtrādvinayāc ca |sūtra uktaṃ yataś ca mahānāma gṛhī avadātavasanaḥ
puruṣaḥ puruṣendriyeṇa samanvāgato buddhaṃ śaraṇaṃ gacchati yāvad vācaṃ bhāṣate upāsakaṃ
māṃ dhāraya iyatā copāsako bhavatīti” |vinaye ’pi tadrūpo nāśayitavya uktaḥ |kiṃ punaḥ
kāraṇam eṣāṃ saṃvaro nāsti |ubhayāśrayakleśādhimātratayā pratisaṃkhyānākṣamatvāt tīvrahrīvyapatrāpyābhāvāc
ca |asaṃvarastarhi kasmānnāsti |pāpe ’pyasthirāśayatvāt |yatraiva ca saṃvaras
tatrāsaṃvaro ’pi pratidvandvabhāvāt |uttarakoravāṇāṃ samādānasamādhyabhāvāt pāpakriyāśayābhāvāc
ca saṃvarāsaṃvarābhāvaḥ |āpāyikānām api tīvraṃ hrīvyapatrāpyaṃ nāsti yadyogād
yadvipādanāc ca saṃvarāsaṃvarau syāt ām |api khalv āśraya eva sa teṣāṃ tādṛśa ūṣarakṣetrabhūtaḥ
śaṇḍapaṇḍakobhayavyañjanottarakauravāpāyikānāṃ yatrāśraye saṃvaro pi na virohatyasaṃvaro
’pyūṣara iva kṣetre sasyamapyatimātraṃ kakvamapīti |yat tarhi sūtra uktam “aṇḍajo bhikṣavo
nāgo ’ṣṭamyāṃ pakṣasya bhāvanādabhyudgamyāṣṭāṅgasamanvāgatam upavāsam upavasatīti” |sucaritamātraṃ
tatteṣāṃ na saṃvaraḥ | tasmād evam anuṣyāṇām eva saṃvaraḥ | tatra punaḥ

nṛṇāṃ trayaḥ || 4.43 ||

manuṣyāṇāṃ sarve trayaḥ prātimokṣādisaṃvarāḥ saṃvidyante |

kāmarūpajadevānāṃ dhyānajaḥ

dhyānasaṃvaraḥ kāmarūpadhātūpapannānāṃ devānām urdhvaṃ nāsti |

anāsravaḥ punaḥ |

dhyānāntarāsaṃjñisattvavarjyānām apy arūpiṇām || 4.44 ||

anāsravasaṃvarastu kāmarūpadhātūpapannānām apy asti dhyānāntarikāsaṃjñisatvopapannānvarjayitvā
|ārūpyopapannānām api teṣāṃ tu samanvāgamato ’sti na saṃmukhībhāvataḥ |

ataḥ paramidānīṃ karmanirdeśādhikārātsūtrīddiṣṭānāṃ karmaṇāṃ nirdeṣa ārapsyate |trīṇi karmāṇi
| kuśalaṃ karmākuśalamavyākṛtaṃ kameti | tatra

kṣemākṣemetaratkarma kuśalākuśaletarat |

idaṃ kuśalādīnāṃ lakṣaṇam |kṣemaṃ karma kuśalaṃ yadiṣṭavipākaṃ nirvāṇaprāpakaṃ ca duḥkhaparitrāṇāt
|tatkālamatyantaṃ ca akṣemamakuśalaṃ kṣemapratidvandvabhāvena yasyāniṣṭo vipākaḥ |tābhyāmitaratkarma
naiva kṣemaṃ nākṣemaṃ yattatkuśalākuśalābhyāmitarat veditavyam |avyākṛtam
ity arthaḥ | punaḥ

puṇyāpuṇyamaviñjaṃ ca sukhavedyādi ca trayam || 4.45 ||

trīṇī karmāṇi puṇyamapuṇyamāneñjaṃ ca | punaḥ trīṇi |sukhavedanīyaṃ karma duḥkhavedanīyamaduḥkhāsukhavedanīyaṃ
ca |tatra tāvat

kāmadhātau śubhaṃ karma puṇyamāneñjamūrdhvajam |

śubham iti vartate | rūpārūpyāvacaraṃ kuśalaṃ karmāneñjam |nanu ca trīṇi dhyānāni señjitānyuktāni
bhagavatā |“yadatra vitarkitaṃ vicāritamidamatrāryā iñjitamityāhurityevamādi |samādau
sāpakṣālatāṃ teṣām adhikṛtyaivamuktam |āniñjāny api tu tānyuktānyāniñjasūtre |āniñjasaṃpreyagāminīṃ
pratipadamārabhya |kiṃ punaḥ kāraṇaṃ señjitamevānyatrāniñjamuktam |

tadbhūmiṣu yataḥ karmavipākaṃ prati neñjati || 4.46 ||

kāmāvacaraṃ hi vipākaṃ prati kampate | kathaṃ kampate | avyavasthānāt |anyagati kam api hy anyasyāṃ
gatau vipacyate |anyadevanaikāyikaṃ cānya devanikāye |yadeva hi pramāṇabalavarṇakarmānyabhūmika
sukhabhogādi saṃvartanīyaṃ karma deveṣu vipacyate tadeva kadācid anyapratyayavaśānmanuṣyatiryakapreteṣu
vipacyate |rūpārūpyāvacaraṃ tu karmānyabhūmikamanyasyāṃ bhūmau
vipaktuṃ na jātūtsahate |tasmād vyavasthitavipākatvād āneñjam ity ucyate |apuṇyaṃ tu karmākuśalam
iti prasiddhaṃ loke |yaś ca lokato ’rthaḥ prasiddhaḥ kiṃ tatra yatnena | kṛtaḥ puṇyādīnāṃ
karmaṇāṃ nirdeśaḥ |sukhavedanīyādīnāṃ kartavyaḥ | sa eṣa kriyate |

sukhavedyaṃ śubhaṃ dhyānādātṛtīyāt

kuśalaṃ karma sukhavedanīyaṃ yāvat tṛtīyāddhyānāt |eṣā hi bhūmiḥ sukhāyā vedanāyā yaduta kāmadhātustrīṇi
ca dhyānāni |

ataḥ paramaduḥkhāsukhavedyaṃ tu

śubham iti vartate |tṛtīyadhyānāt pareṇa kuśalaṃ karmāduḥkhāsukhavedanīyaṃ sukhaduḥkhavedanā
’bhāvāt |

duḥkhavedyam ihāśubham || 4.47 ||

akuśalaṃ karma duḥkhavedanīyam | ihagrahaṇaṃ kāmadhātāveva tadbhāvajñāpanārtham |na caiṣāṃ vedanaiva
phalam |kiṃ tarhi | sasaṃbhārā |

adho ’pi madhyam asty eke |

anye punar āhuḥ tadetanmadhyamaduḥkhāsukhavedanīyaṃ karmoktametaccaturthadhyānādadho ’pyasti
|kiṃ kāraṇam |

dhyānāntaravipākataḥ |

itarathā hi dhyānāntarakarmaṇo vipāko na syād dhyānāntaraṃ vā kasyacitkarmaṇaḥ |tatra sukhaduḥkhayorabhāvāt
|dhyānāntarakarmaṇo dhyāna eva sukhendrīyaṃ vipāka ity eke |naiva tasya vedanā
vipāka ity apare |tad etad ucchāstram |śāstre hi paṭhitaṃ “syātkarmaṇaś caitasikyeva
vedanā vipāko vipacyeta |syāt kuśalasyāvitarkasya karmaṇa” iti |

apurvācaramaḥ pākastrayāṇāṃ ceṣyate yataḥ || 4.48 ||

yataś coktaṃ sūtre “syāttrayāṇāṃ karmaṇāmapūrvācaramo vipāko vipacyeta |syāt sukhavedanīyasya
rūpaṃ duḥkhavedanīyasya cittacaittā dharmāḥ |aduḥkhāsukhavedanīyasya cittaviprayuktā” ityato
’pyastyaduḥkhāsukhavedanīyaṃ karmādhastāt |na hi kāmadhātoranyatrāsti yugapatkarmatrayasya
vipāke saṃyogaḥ |kimidānīṃ tatkukśalamāhosvidakuśalaṃ |durbalaṃ tu tat |evaṃ tarhi “sukhavedyaṃ
śubhaṃ dhyānādātṛtīyā” “diṣṭa-vipākaṃ ca kuśala” mityasya virodhaḥ |bāhulika eṣa
nirdeśo draṣṭavyaḥ |kathaṃ punar avedanāsvabhāvaṃ karma sukhādivedinīyam ity ucyate |sukhavedanāyai
hitaṃ sukhavedanoyaṃ sukho ’sya vedanīya iti vā |kaś ca vedanīyaḥ | yo vipākaḥ
|sa hy asau vidyate sukhasya vā vedanīyaṃ yena sukhaṃ vedayate |snānīyakapāyavat |evaṃ duḥkhavedanīyamaduḥkhāsukhavedanīyaṃ
ca draṣṭavyam |api ca |

svabhāvasaṃprayogābhyāmālambanavipākataḥ |saṃmukhībhāvataśceti pañcadhā vedanīyatā || 4.49 ||

svabhāvavedanīyatā vedanānām | svabhāvenaiva vedanīyatvāt |saṃprayogavedanīyatā sparśasya |“sukhavedanīyaḥ
sparśaḥ” iti | ālambanavedanīyatā viṣayāṇām |yathoktaṃ “cakṣuṣā rūpāṇi dṛṣṭvā
rūpapratisaṃvedī bhavati notu rūparāgapratisaṃvedīty” evamādi |vedanayā hi tāmālambamānaḥ
pratisaṃvedayate |vipākavedanīyatā karmaṇaḥ |“dṛṣṭadharmavedanīyaṃ karmeti” vistaraḥ |
saṃmukhībhāvavedanīyatā |yathoktaṃ “yasmin samaye sukhāṃ vedanāṃ vedayate dve asya vedane
tasminsamaye niruddhe bhavata” iti |na hi yasminsamaye sukhā vedanā vartate tasmin punar anyā
vedanā ’sti sa yāṃ tāṃ vedayate |saṃmukhīkurvastu tāṃ vedayata ity ucyate |ato vipākasya
vedanīyatvāt karmāpyucyate sukhavedanīyamityevamādi |

niyatāniyataṃ tac ca

tac caitat sukhavedanīyādi trividhaṃ karma niyataṃ cāniyataṃ ca veditavyam |nāvaśyavedanīyamaniyatam
|

niyataṃ trividhaṃ punaḥ |dṛṣṭadharmādivedyatvāt

dṛṣṭadharmavedanīyam upapadyavedanīyam aparaparyāyavedanīyaṃ cety etat trividhaṃ karma niyatam
ity etac caturvidhaṃ karma bhavati sahāniyatavedanīyena |

pañcadhā karma kecana || 4.50 ||

apare punaḥ pañcavidhaṃ karmecchanti | aniyatavedanīyaṃ dvidhā kṛtvā |vipākena niyatamaniyataṃ
ceti |tatra dṛṣṭadharmavedanīyaṃ yatra janmani kṛtaṃ tatraiva vipacyate |upapadyavedanīyaṃ
dvitīye janmani |aparaparyāyavedanīyaṃ tasmāt pareṇa |janmāntare ’pyasti dṛṣṭadharmavedanīyasya
karmaṇo vipāka ārambhavaśāttannāmavyavasthānamity apare |mā bhūdyadevamiṣṭakarma
tasyālpiṣṭho vipākaḥ iti |tadevaṃ necchanti vaibhāṣikāḥ |asti hi karma saṃnikṛṣṭaphalaṃ na
viprakṛṣṭaphalamasti viparyayādbāhyabījavat |yathā tripakṣā suvarcalā tribhiḥ pakṣaiḥ phalaṃ
dadhāti yavagodhūmādayaḥ ṣaḍbhir māsairiti |

