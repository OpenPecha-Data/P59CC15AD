antaḥkalpo ’mitāt yāvad daśavarṣāyuṣaḥ

vivartamāne loke ekānna viṃśatir antarakalpā aparimitāyuṣāṃ manuṣyāṇām atikrāmanti |aparimitāyuṣām
eva kramatāṃ yāvad daśavarṣāyuṣo bhavanti |so ’sau vivṛttānāṃ tiṣṭhatāṃ prathamo ’ntarakalpaḥ
|

tataḥ |utkarṣā apakarṣāś ca kalpā aṣṭādaśāpare || 3.91 ||

tasmād apare ’ṣṭādaśotkarṣā apakarṣāścāṣṭādaśāntarakalpā bhavanti | kathaṃ kṛtvā |tebhyo hi
daśavarṣāyuṣkebhya utkarṣaṃ gacchantaḥ krameṇāśītivarṣasahasrāyuṣo bhavanti |punaś cāpakarṣaṃ
gacchanto daśavarṣāyuṣo bhavanti || evaṃ dvitīyo ’ntarakalpaḥ |evaṃ yāvad aṣṭādaśa |

utkarṣa ekaḥ

ekāntarakalpo viṃśatitama utkarṣa evam apakarṣaḥ |daśavarṣāyuṣkebhyo yāvad aśītivarṣāyuṣāṃ manuṣyāṇām
iti varttate |athaite utkarṣāḥ kiyantaṃ prakarṣaṃ gacchanti |

te ’śītisahasrādyāvad āyuṣaḥ |

nātaḥ pareṇa vardhante yāvāneva cānyeṣām antarakalpānām utkarṣāpakarṣakālastāvāneva prathamasyāpakarṣakālaḥ
paścimasya cotkarṣakāla iti samānakālāḥ sarve bhavanti |

iti loko vivṛtto ’yaṃ kalpāṃstiṣṭhati viṃśatim || 3.92 ||

ity anenāntarakalpanyāyenāyaṃ viṃśatimantarakalpānvivṛttastiṣṭhati |yāvantaṃ kālaṃ vivṛttastiṣṭhati
tāvantameva kālaṃ

vivartate ’tha saṃvṛtta āste samvartate samam |

viṃśatimevāntarakalpān vivartate viṃśatiṃ saṃvartate viṃśatiṃ saṃvṛtta āste |yady api tadānīmutkarṣā
apakarṣāś ca na pravartante kālastu samānaḥ parisaṃkhyāyate |tatraikenāntara kalpena
bhājanānyabhinivartante ekānnaviṃśatyā ’ntarakalpairāvāsyante ekenāntarakalpena bhājanāni
vidhvasyante ekānnaviṃśatyā śūnyī bhavanti |tā etā antarakalpānāṃ catasro viṃśatyo ’śītirbhavanti
|

te hy aśītir mahākalpaḥ

etanmahākalpasya pramāṇam | kalpaḥ kiṃsvabhāvaḥ | pañcaskandhasvabhāvaḥ |yaducyate tribhir asaṃkhyeyaiḥ
kalpānāṃ budhatvaṃ prāpyata” iti |tat katameṣāṃ kalpānām |ya eva mahākalpo nirdiṣṭaḥ
|

tadasaṃkhyatrayodbhavam || 3.93 ||buddhatvam

saṃkhyeyānāṃ kalpānāṃ trayeṇa |kathamasaṃkhyeyasyāsati saṃkhyeyāvasāne punas tritvam ucyate
|naiadevaṃ veditavyaṃ | kiṃ tarhi |“ṣaṣṭiḥ sthānāntarāṇyasaṃkhyeyam” iti muktakasūtraṃ paṭhyate
|katamāni ṣaṣṭiḥ | eko hy advitīyaḥ prathamaṃ sthānāntaram |ekakānāṃ daśako dvitīyam
| daśa daśakāni śataṃ tṛtīyam | daśa śatāni sahasram |daśa sahasrāṇi prabhedaḥ | daśa prabhedā
lakṣam |daśa lakṣā atilakṣaḥ |daśātilakṣāḥ kauṭiḥ | daśa kauṭyo madhyaḥ | daśa madhyā
ayutam |śāyutā mahāyutam | daśa mahāyutā niyutam | daśa niyutā mahāniyutam |daśa mahāniyutāḥ
prayutam |daśa prayutā mahāprayutaḥ | daśa mahāprayutāḥ kaṅkaraḥ |daśa kaṅkarā mahākaṅkaraḥ
|daśa mahākaṅkarā visvaraḥ | daśa visvarā mahāvisvaraḥ |daśa mahāvisvarā akṣobhyaḥ
|daśākṣobhyā mahākṣobhyaḥ | daśa mahākṣobhyā vivāhaḥ |daśa vivāhā mahāvivāhaḥ | daśa mahāvivāhā
utsaṅgaḥ | daśotsaṅgā mahotsaṅgaḥ |daśa mahotsaṅgā vāhanaḥ | daśa vāhanāni mahāvāhanam
|daśa mahāvāhanāni taṭibhaḥ |daśa tiṭibhā mahātiṭibhaḥ | daśa mahātiṭibhā hetuḥ |daśa hetavo
mahāhetuḥ |daśa mahāhetavaḥ karabhaḥ | daśa karabhā mahākarabhaḥ |daśa mahākarabhā indraḥ
|daśendrā mahendraḥ | daśa mahendrāḥ samāptam | daśa samāptāni mahāsamāptam |daśa mahāsamāptāni
gatiḥ | daśa gatayo mahāgatiḥ | daśa mahāgatayo nimbarajaḥ |daśa nimbarajāṃsi
mahānimbarajaḥ |daśa mahānimbarajāṃsi mudrā | daśa mudrā mahāmudrā |daśa mahāmudrāḥ balam
|daśa balāni mahābalam |daśa mahābalāni sajñā |daśa saṃjñā mahāsaṃjñā | daśa mahāsaṃjñā vibhūtaḥ
| daśa vibhūtā mahāvibhūtaḥ |daśa mahāvibhūtā balākṣam |daśa balākṣā mahābalākṣam |
daśa mahābalākṣāṇyasamkhyam |aṣṭakaṃ madhyādvistṛtam |ityeteṣāṃ ṣaṣṭisthānāntaragatāṃ saṃkhyāmanuprāptāḥ
kalpā asaṃkhyeyānityucyante |tato vyāvṛtya punar gaṇyante |evaṃ trīṇi asaṃkhyeyānītyucyante
|na tu naiva parisaṃkhyātuṃ śakyanta iti |

kintu khalu kālaprakarṣeṇaiva kṛtapraṇidhānā bodhisattvā bodhim abhisaṃbudhyante |kimetadeva
bhaviṣyati |mahatāṃ hi puṇyajñānasaṃbhāreṇa ṣaḍbhiḥ pāramitābhiḥ bahubhir duṣkaraśatasahasrais
tribhiḥ kalpāsaṃkhyeyair anuttarāṃ samyaksaṃbodhim abhisaṃbudhyante bodhisattvāḥ |yadyapyanyathā
’pyasti mokṣāvakāśaḥ kimarthaṃ ta iyantaṃ yatnamārabhante |parārthaṃ ta iyantaṃ
yatnamārabhante kathaṃ parān api mahato duḥkhaughāt paritrātuṃ śaknuyām iti |ka eṣāṃ parārthena
svārthaḥ |eṣa eva teṣāṃ svārtho yaḥ parārthastasyābhimatatvāt |idānīmetacchrāddhāsyate
|satyaṃ duḥśraddhānametadātmaṃbharibhir niṣkaruṇaiḥ |kāruṇikaistu śraddhitamevaitat
yathā ceha kecidabhyastanairdhṛṇyā asaty api svārthe paravyasanābhir atā upalabhyante |tathā
punar abhyastakāruṇyā asaty api svārthe parahitakriyābhir āmāḥ santīti saṃbhāvyam |yathaiva
cābhyāsavaśādanātmabhūteṣu saṃskāreṣu saṃskṛtalakṣaṇānabhijñā ātmasnehaṃ niveśya taddhetorduḥkhānyudvahanti
evaṃ punar abhyāsavaśādātmasnehaṃ tebhyo nirvartya pareṣv apekṣāṃ vardhayitvā
taddhetorduḥkhāny udvahantīti saṃbhāvyam |gotrāntarameva hi tattathājātīyaṃ nirvartate
yat pareṣāṃ duḥkhena duḥkhāyate sukhena sukhāyate nātmana iti |na te punaḥ svārthamanyaṃ
paśyanti | āha cātra

“hīnaḥ prārthayate svasaṃtatigataṃ yaistairūpāyaḥ sukhaṃmadhyo duḥkhanivṛttimeva na sukhaṃ duḥkhāspadaṃ
tadyataḥ |śreṣṭhaḥ prārthayate svasaṃtatigatairduḥkhaiḥ pareṣāṃ sukhaṃduḥkhātyantanivṛttimeva
ca yatastadduḥkhaduḥkhyeva saḥ ||”

kiṃ punar utkarṣā buddhā utpayante āhosvidapakarṣāḥ |

apakarṣe hi śatādyāvat tadudbhavaḥ |

aśītivarṣaśatāyupi prajāyāmapakarṣe ārabdhe yāvad varṣaśatāyuṣo manuṣyā bhavanty etasminnantare
buddhā utpadyante |kasmānnotkarṣakāle | tadā hi duḥsamudvejāḥ sattvā bhavanti |kasmānna
śatāt |tadā hi pañca kaṣāyā abhyutsadā bhavanti |tadyathā ’yuṣkaṣāyaḥ kalpakaṣāyaḥ kleśakaṣāyaḥ
dṛṣṭikaṣāyaḥ sattvakaṣāyaś ca |apakarṣasyādhastāt pratyavarā āyurādayaḥ kiṭabhūtatvāt
kaṣāyā ucyante |dvābhyāṃ hi jīvitopakaraṇavipattī yathākramam | dvābhyāṃ kuśalapakṣavīpattiḥ
|kāmasukhallikā ’tmaklamathānuyogādhikārāt gṛhipravrajitapakṣayorvā |ekenātmabhāvavīpattiḥ
|pramāṇarūpārogyabalavṛddhismṛtivīryadhairyabhraṃsāt |

atha pratyekabuddhānāṃ kasmin kāle utpādaḥ |

dvayoḥ pratyekabuddhānāṃ |

utkarṣe ’yapakarṣe ’pi | dvividhā hi pratyekabuddhā vargacāriṇaḥ khaḍgaviṣāṇakalpāś ca |tatra
vargacāriṇaḥ śrāvakapūrviṇaḥ pratyekajinā ucyante |pṛthagjanapūrviṇo ’pi santītyapare |ye
’nyatrotpāditanirvedhabhāgīyā iha svayaṃ mārgamabhisaṃbudhyante |tathā hi pūrvayogaṃ paṭhanti
“parvate kila pañcaśatāni tāpasānāṃ kaṣṭāni tapāṃsi tapyante sma yāvat pratyekabuddhasahoṣitena
markaṭenāgamya tadīryāpathasaṃdarśanāt pratyekabodhimabhisaṃbanddhā” iti |nacāryāḥ
santaḥ kaṣṭāni tapāṃsi tapyeran |khaḍgaviṣāṇakalpāḥ punar ekavihāriṇaḥ |teṣāṃ pratyekabuddhānāṃ

khaḍgaḥ kalpaśatānvayaḥ || 3.94 ||

mahākalpānāṃ śataṃ bodhisaṃbhāreṣu caritaḥ khaḍgaṃ viṣāṇakalpo bhavati |vinopadeśenātmānamekaṃ
pratibudhā iti pratyekabuddhāḥ |te hy ekamātmānaṃ damayanti nānyān |kiṃ punar atra kāraṇam
|na hi tāvad aśaktā dharmaṃ deśayituṃ pratisaṃvitprāptatvāt |śakyaṃ ca taiḥ pūrvabuddhānāṃ
śāsanam anusmṛtyāpi dharmaṃ deśayitum |nāpi niṣkaruṇāḥ | sattvānugrahārtham ṛddher āviṣkaraṇāt
|nāpi sattvānām abhavyatvāt |tathā hi laukikamārga vītarāgāḥ saṃvidyante | kiṃ tarhi
|pūrvābhyāsavaśenālpotsukatā ’dhimuktatvāt notsahante gambhīradharmagrahaṇāya pareṣāṃ
vyāpartum |anusroto gāminīnāṃ hi prajānāṃ duṣkaraṃ pratisroto nayanam |gaṇaparikarṣaṇaprasaṅgaparihārārthaṃ
ca vyākṣepasaṃsargabhīrutvāt |

atha cakravarttinaḥ kadotpadyante |

cakravartisamutpattir nādho ’śītisahasrakāt |

amite cāyuṣi manuṣyāṇāṃ yāvad aśītisahasrake cotpattiś cakravarttināṃ nādhaḥ |tasyāḥ sasyasaṃpadastadūnāyuṣāmabhājanatvāt
|rājyaṃ cakreṇa vartayituṃ śīlameṣām iti cakravarttinaḥ |te
punaś caturvidhāḥ |

suvarṇarūpyatāmrāyaś cakriṇaḥ

suvarṇarūpyatāmrāyaś cakrkāṇi yeṣāṃ santi |prathama eṣām uttamo dvitīya upottamaḥ tṛtīyo madhyamaś
caturtho ’dhamaḥ |

te ’dharakramāt || 3.95 ||ekadvitricaturdvīpāḥ

yasyāyasaṃ cakraṃ sa ekadvīpādhipatiḥ | yasya tāmramayaṃ sa dvayoḥ |yasya rūpyamayaṃ sa trayāṇām
|yasya suvarṇmayaṃ sa caturdvīpādhipatiḥ | eṣa prājñaptiko nirdeśaḥ |sūtre tu pradhānagrahaṇādekameva
sauvarṇaṃ cakram |“yasya rājñaḥ kṣatriyasya mūrdhābhiṣiktasya tadaīva poṣadhe
pañcadaśyāṃ śiraḥsnātasyopoṣadho poṣitasyopariprāsādatalagatasyāmātyagaṇaparivṛtasya
pūrvasyāṃ diśi cakraratnaṃ prādurbhavati sahasrāraṃ sanābhikaṃ sanemikaṃ sarvākāraparipūrṇaṃ
śubhakarmārakṛtaṃ divyaṃ sarvasauvarṇaṃ sa rājā bhavati cakravartīti” |evaṃ caite cakravartina
utpadyante |

na ca dvau saha buddhavat |

sūtra ukta” masthānamanavakāśo yadapūrvācaramau dvau tathāgatāvarhantau samyaksaṃbuddhau loka
utpadyeyātāṃ nedaṃ sthānaṃ vidyate sthānametadvidyate yadaikastathāgataḥ |yathā tathāgata
evaṃ cakravarttināv” iti |idam atra saṃpradhāryam |kim atra trisāhasramahāsāhasro lokadhāturloka
iṣṭa utāho sarvalokadhātava iti |nānyatra buddhā utpadyante ity eke |kiṃ kāraṇam
|mā bhūt bhagavataḥ śaktivyāghātaḥ iti |eka eva hi bhagavān sarvatra śaktaḥ |yatra buddha
eko na śaktaḥ syād vineyān vinetuṃ tatrā ’nyo ’pi na śakta iti |uktaṃ ca sūtre “sa cettvāṃ
śāriputra kaścid upasaṃkramyaivaṃ pṛcchet asti kaścid etarhi śramaṇo vā brāhmaṇo vā samasamaḥ
śramaṇena gotamena yadutābhisaṃbodhāya |evaṃ ca pṛṣṭaḥ kiṃ vyākuryāḥ |sa cenmāṃ bhadanta
kaścid upasaṃkramyevaṃ pṛcchettasyāhaṃ pṛṣṭa evaṃ vyākuryā nāsti kaścid etarhhi śṛamaṇo
vā brāhmaṇo vā samasamo bhagavatā yadutābhisaṃbodhāya |tatkasya hetoḥ |saṃmukhaṃ me bhagavato
’ntikācchrutaṃ saṃmukhamudgṛhītaṃ asthānamanavakāso yadapūrvācaramau tathāgatau loka
utpadyeyātāṃ nedaṃ sthānaṃ vidyata” iti |yat tarhi bhagavatoktaṃ brahmasūtre “yāvat trisāhasramahāsāhasrako
loko vaśe me ’tra vartata” iti |ābhiprāyika eṣa nirdeśaḥ |ko ’trābhiprāyaḥ
tāvat o ’nabhisaṃskāreṇa vyavalokanāt |abhisaṃskārena tvananto buddhānāṃ cakṣurviṣayaḥ
|santyevānyalokadhātuṣu buddhā iti nikāyāntarīyāḥ | kiṃ kāraṇam |bahavo hi samaṃ saṃbhāreṣu
pravartamānā dṛśyante |na caikatra bahūnāṃ buddhānāṃ yugapat yoga utpattuṃ na cāsti tadut
pattau kakścit pratibandhaḥ iti niyataṃ lokadhātvantareṣūtpadyante |anantā lokadhātava
iti na śakyaṃ bhagavatā kalpamapyāyurvirbhratā yitheha tathā ’nyeṣv api ananteṣu lokadhātuṣu
vyāpartuṃ kiṃ punaḥ puruṣāyuṣam |kathaṃ ceha buddho vyāpriyate |asya pudgalasyedam indriyam
iyatā kālelāmuṣmin deśe amuṃ pudgalamāgamyāsya doṣasya parihārād asyāṅgasyopasaṃhārād
anena prayogeṇānutpannaṃ votpatsyate aparipūrṇaṃ vā paripūrayiṣyatīti |yattvidaṃ sūtram atropanīta
“masthānamanavakāśo yadpūrvācaramau dvī tathāgatāvekatra loka utpadyeyātām” iti
tadevedaṃ saṃpradhāryate kim idam ekaṃ lokadhātumadhikṛtyoktamāhosvit sarvāniti |cakravartino
’pi cāsya lokaddhātau na syād utpādaḥ |sahotpattipratiṣedhāt buddhavat |athaitat kṣamyate
idaṃ tu kasmānna kṣamyate “puṇyastu buddhānāṃ loka utpāda” iti |yadi bahūnāṃ bahuṣu syānna
doṣaḥ syāt |bhūyasāṃ lokānām abhyudayena yogaḥ syānniḥśreyasena ca |athaiṅkasmin n api
kasmāt dvau tathāgatau na sahotpadyete |prayojanābhāvāt praṇidhānavaśāc ca |evaṃ hi bodhisattvāḥ
praṇidhānaṃ kurvanti aho vatāham andhe loke ’pariṇāyake buddho loka utpadyeyam anāthānāṃ
nātha iti |ādarābhitvarārthaṃ ca |ekasmin hi buddhe sutarāmādriyante durlabha īdṛśo
’nya iti manyamānāḥ sutarāṃ cābhitvarante śāsanapratipattau mā ’smin gate parinirvṛte vā
’nāthā bhūmeti |

athaite cakravartinaḥ suvarṇādimayaiś cakraiḥ pṛthivīṃ jayantaḥ kathaṃ jayanti | yathākramaṃ

pratyudyānasvayaṃyāna kalahāstrajitaḥ

yasya sauvarṇa cakraṃ bhavati taṃ koṭarājānaḥ svayaṃ pratyudgacchanti |ime devasya janapadāḥ
ṛddhāś ca sphītāś ca kṣemāś ca subhikṣāścākīrṇabahujanamanuṣyāś ca |tān devaḥ samanuśāstu
|vayaṃ devasyānuyātrikā bhaviṣyāma iti |yasya rūpyamayaṃ sa svayameva teṣām antikaṃ yāti
paścād asya prahvībhavanti |yasya tāmramayaṃ sa teṣām antikaṃ gatvā kalahāyate paścāt prahvībhavanti
|yasya śastramayaṃ sa teṣām antikaṃ gacchati anyonyaṃ śastrāṇyāvahanti paścānnamanti
|sarve tu cakravartinaḥ

avadhāḥ || 3.96 ||

śastreṇāpi jayatāṃ badho na pravartate nirjitya ca sattvān daśasu kuśaleṣu karmapatheṣu pratiṣṭhāpayanti
|ata eva te niyataṃ deveṣūtpadyante |sūtra uktaṃ “rājñaś cakravartino loke prādurbhāvātsaptānāṃ
ratnānāṃ loke prādurbhāvo bhavati |tadyathā cakraratnasya hastiratnasyāśvaratnasya
maṇiratnasya strīratnasya gṛhapatiratnasya pariṇāyakaratnasyeti” |kathaṃ sattvasaṃkhyātā
hastyādayaḥ parakīyeṇa karmaṇotpadyante |na vai kaścit parakīyeṇotpadyate |yena
tu sattvena tatsaṃbandha saṃvartanīyaṃ karmopacitaṃ tasminnutpanne svānyevainaṃ karmāṇy utpādayanti
|kimeṣa evānyarājabhyaś cakravartināṃ viśeṣaḥ |anyo ’pi viśeṣo ’sti |tadyathā dvātriṃśanmahāpuruṣalakṣaṇānyeṣāṃ
bhavanti tadyathā buddhānām |tatra tu

deśasthottaptapūrṇatvairlakṣaṇātiśayo muneḥ |

deśasthatarāṇi buddhānāṃ lakṣaṇāni |uttaptatarāṇi saṃpūrṇatarāṇi cetyeṣa teṣāṃ viśeṣaḥ |

kiṃ khalu prāthamakalpikā api manuṣyāḥ sarājakā āsan | nety āha |kiṃ tarhi |

prāgāsannupivat sattvāḥ

prathamakalpikā manuṣyā rūpāvacarā ivāsan |sūtra uktaṃ “te bhavanti rūpiṇo manomayāḥ sarvāṅgapratyaṅgopetā
āvikalā ahīnendriyāḥ śubhā varṇasthāyinaḥ svayaṃ prabhā vihāyasaṃgamāḥ prītibhakṣaḥ
prītyāhārā dīrghāyuṣo dīrghamadhvānaṃ tiṣṭhantīti” |

rasarāgāttataḥ śanaiḥ || 3.97 ||ālasyāt samnidhim kṛtvā sāgrahaiḥ kṣetrapo bhṛtaḥ |

teṣāṃ tathābhūtānāṃ bhūmirasaḥ prādurbhūto madhusvādurasaḥ |tasyānyatamo lolupajātīyaḥ sattvo
gandhaṃ ghrātvā rasaṃ svāditavān bhakṣitavāṃś ca |tathā ’nye ’pi sattvāstathaivākārṣuḥ |sa
ārambhaḥ kavaḍīkārāhārasya |teṣāṃ tadāhārābhyāsāt kharatvaṃ gurutvaṃ ca kāye ’vakrāntaṃ
prabhāvā antarhitāḥ |tato ’ndhakāra utpanne sūryācandramasau prādurbhūtau |so ’pyeṣāṃ bhūmirasa
āsvādagṛddhānāṃ krameṇāntarhito bhūmiparpaṭakaṃ prādurbhūtam |tatrāpi gṛddhāstadapyantarhitam
| vanalatā prādurbhūtā |tatrāpi gṛddhāḥ sā ’pyantarhitā |akṛṣṭoptaḥ śālirutpannastaṃ
prabhuktāḥ |tasyedānīmaudārikatvānniḥsyandanirvāhārthaṃ sattvānāṃ mūtrapurīṣamārgau
saha strīpuruṣendriyābhyāṃ prādurbhūtau saṃsthānaṃ ca bhinnam |teṣām anyonyaṃ paśyatāṃ pūrvābhyāsavaśādayoniśomanaskāragrāhagrāsatāṃ
gatānāṃ kāmarāga udīrṇo yato vipratipannāḥ |eṣa
ārambhaḥ kāmināṃ kāmabhūtagrahāveśasya |te ca khalu taṃ śāliṃ sāyaṃ ca sāyamāśārthaṃ prātaś
ca prātarāśārthaṃ praveśayanti sma |athānyatamaḥ sattvo ’lasajātīyaḥ saṃnidhikāramakārṣīt
|anye ’pi ca sattvāḥ saṃnidhikāramakārṣuḥ |teṣāṃ tatra mamakāra utpanne sa śālirlūno lūno
na punar jāyate sma |tataḥ kṣetrāṇi pravibhajya sveṣvāgrahaṃ kṛtvā parakīyaṃ hartumārabdhāḥ
|prathama ārambhaś cauryasya |tais teṣām aṅkuśārthaṃ sametyānyatamaḥ puruṣaviśeṣaḥ kṣetrāṇi
pālayituṃ ṣaṣṭhabhāgena bhṛtaḥ |tasya kṣetrāṇām adhipatiḥ kṣatriyaḥ kṣatriya iti saṃjñotpannā
|mahājanakāyasya saṃmataḥ prajāṃ ca rañjayatīti mahāsaṃmato rājeti samjñotpannā
|eṣa ārambho rājaparaṃparāyāḥ |tatra ye gṛhebhyo vahirmanasaḥ saṃvṛttāsteṣāṃ brāhmaṇā iti
saṃjñotpannā |athānyatamasya rājño lobhāt samvibhāgamakurvantaḥ sattvānāṃ tāskaryaṃ prācuryamāpannaṃ
sa tān śastreṇopasaṃkramate sma |tato ’nye naivaṅkārakāḥ sma iti mṛṣā vācaṃ vaktumārabdhāḥ
iti

tataḥ karmapathādhikyādapahrāse daśāyuṣaḥ || 3.98 ||

tata evaṃ karmapathānāṃ vṛddhau satyāṃ krameṇa hrasatāṃ manusyāṇāṃ daśavarṣāyuṣo manuṣyāḥ saṃbhavanti
|ato ’sya kṛtsnasyānarthaughasya dvau dharmau mūlayoniḥ rasarāga ālasyaṃ ca |

daśavaṛṣāyuṣāṃ manuṣyāṇām antarakalpasya niryaṇaṃ bhavati | kathaṃ bhavatītyāha

kalpasya śastrarogābhyāṃ durbhikṣeṇa ca nirgamaḥ |

tribhir antarakalpasya niryāṇaṃ bhavati | śastreṇa rogeṇa durbhikṣeṇa ca |antarakalpasya niryāṇakāle
daśavarṣāyuṣo manuṣyāḥ adharmarāgaraktā bhavanti viṣamalobhāvibhūtā mithyādharmaparītāḥ
|teṣāṃ vyāpāda utkarṣa gato ’nyonyaṃ sattvaṃ dṛṣṭvā tīvramāghātacittaṃ vadhakacittaṃ
ca pratyupasthitaṃ bhavati |tadyathedānīṃ mṛgalubdhakasyāraṇyakaṃ mṛgaṃ dṛṣṭvā te yadyadeva
gṛhṇanti kāṣṭham vā loṣṭaṃ vā tatteṣāṃ tīkṣṇaṃ śastraṃ prādurbhavati |te ’nyonyaṃ sattvaṃ
jīvitād vyaparopayanti |punaḥ kalpasya niryāṇakāle daśavarṣāyuṣāṃ manuṣyāṇāṃ tair eva
doṣair amanuṣyā īti mutsṛjanti |teṣām asādhyā vyādhyādayaḥ prādurbhavanti yato mriyante |punar
daśavarṣāyuṣāṃ tair eva doṣairdevā varṣaṃ notsṛjanti yato durbhikṣaṃ jāyate cañcaḥ śvetāsthi
śalākāvṛttiḥ |kathaṃ ca cañcaḥ |dvābhyāṃ kāraṇābhyām | ya idānīṃ samavāyaḥ sa tadānīṃ
cañca ity ucyate |samudgo ’pi cañcaḥ |te ca manuṣyā jighatsādaurbalyaparītāḥ sametya kālaṃ
kurvanti samudreṣu cānāgatajanatā ’nugrahārthaṃ bījānyavasthāpayanti |atastaddurbhikṣaṃ
cañcam ity ucyate |kathaṃ śvetāsthi | dvābhyāṃ kāraṇābhyām |teṣāṃ hi śuṣkarukṣakāyānāṃ
kālaṃ kurvatāmāśvevāsthīni śvetāni bhavanti bubhukṣāhatāś ca śvetānyasthīni saṃhṛtya kvāthayitvā
pivanti |kathaṃ śalākāvṛttiḥ | dvābhyāṃ kāraṇābhyām |te hi sattvāḥ śalākoddeśikayā
gṛheṣvāmirṣaṃ samvibhajante adya gṛhasvāmī bhokṣyate śvo gṛhasvāminītyevamādi dhānyasthānavivarebhyaś
ca śalākayā dhānyaphalāni niṣkṛṣya bahulodakena kvāthayitvā pivanti |evaṃ varṇayanti
|yenaikāham api prāṇātipātaviratiḥ samrakṣitā bhavati ekaharītakī vā saṃghāyaikapiṇḍapāto
vā satkṛtyānupradatto bhavati sa teṣu śastrarogadurbhikṣāntarakalpeṣu notpadyata iti
|

atha kiyantaṃ kālametāni śastrāghātarogadurbhikṣāṇi teṣāṃ sattvānāṃ bhavanti

divasān sapta māsāṃś ca varṣāṇi ca ythākramam || 3.99 ||

śastrakaḥ prāṇātipātaḥ sapta divasān bhavati | rogaḥ sapta māsāṃś ca divasāṃś ca |durbhikṣaṃ
saptavarṣāṇi ca māsāṃś ca divasāmśceti samuccayārthaś cakāraḥ |tadā ca dvayordvīpayosteṣāṃ
pratirūpakāṇi bhavanti |vyāpāda udrekaprāpto bhavati vaivastryadaurbalye jighatsāpipāse
ca |yad uktamevamanyasyām api saṃvartanyāṃ veditavyam yathāyogam iti |

atha katīmāḥ saṃvartanyaḥ |

saṃvartanyaḥ punas tisro bhavanty agnyambuvāyubhiḥ |

ekatra dhyāne sattvāḥ samaṃ saṃvartante etasyām iti saṃvartanī |saptabhiḥ sūryaistejaḥ saṃvartanī
bhavati varṣodakenāpsaṃvartanī vāyuprakopādvāyusaṃvartanī |tābhiś ca bhājanānāṃ sukṣmo
’pyavayavo nāvaśiṣyate |atra tu kecitīrthaṅkarā icchanti |paramāṇavo nityāste tadānīṃ śiṣyanta
iti | kasmāt ta evam icchanti |mā bhūdabījakaḥ sthūlānāṃ prādurbhāva iti |nanu ca
sattvānāṃ karmajaḥ prabhāvaviśiṣṭo vāyurbījamuktam |sarvartanīśīrṣavāyurvātasya nimittaṃ bhaviṣyati
|“vāyunā lokāntarebhyo bījānyāhriyanta” iti mahīśāsakāḥ sūtre paṭhanti |evam api
na te bījādibhyo ’ṅkurādīnāmutpattimicchanti |kiṃ tarhi ||svebhya evāvayavebhyasteṣām api
svebhyaḥ |evaṃ yāvat paramāṇubhyaḥ |kimidaṃ bījādīnām aṅkurādiṣu sāmarthyam |na kiñcidanyatra
tatparamāṇūpasarpaṇāt |kiṃ punaḥ kāraṇaṃ ta evam icchanti |na hi vijātīyātsaṃbhavo yukta
iti | kasmānna yuktaḥ |aniyamo hi syāt |śaktiniyamānnaivaṃ bhaviṣyati | śabdapākajotpattivat
|citro hi guṇadharmo dravyaṃ tu naivam |samānajātīyebhyaḥ eva hi dravyebhyaḥ samānajātīyānāṃ
dṛṣṭa utpādastadyathā vīraṇebhyaḥ kaṭasya tantubhyaḥ paṭasyeti |idam ayuktaṃ vartate
|kimatrāyuktam yadasiddhaṃ sādhanāyodāhriyate |kimatrāsiddham |anyo vīraṇebhyaḥ kaṭo
’nyaś ca tantubhyaḥ paṭa iti |ta eva hi te yathāsaṃniviṣṭāstāṃ tāṃ saṃjñāṃ labhnte |pipīlikāpaṅktivat
| kathaṃ gamyeta |ekatantusaṃyoge paṭasyānupalambhāt |ko hi tadā sataḥ paṭasyopalabdhau
pratibandhaḥ |akṛtsnavṛttau paṭabhāgo ’tra syānna paṭaḥ |samūhamātraṃ ca paṭaḥ syāt
| kaś ca tantubhyo ’nyaḥ paṭabhāgaḥ |anekā śrayasaṃyogāpekṣaṇe daśāmātrasaṃyoge paṭopalabdhiḥ
syānna vā kadācit |madhyaparabhāgānām indriyeṇāsaṃnikarṣāt |kramasaṃnikarṣe cāvayavānāṃ
cakṣuḥsparśanābhyāmavayavavijñānaṃ na syāt |tasmāt krameṇa saṃnikarṣādavayavivyavasāyādavayaveṣv
eva tadbuddhiralātacakravat |bhinnarūpajātikriyeṣu tantuṣu paṭasya rūpādyasaṃbhavāt
|citrarūpāditve vijātīyārambho ’pi syāt acitre ca pārśvāntare paṭasyādarśanaṃ citradarśanaṃ
vā |kriyā ’pi citretyaticitram |tāpaprakāśabhede vā ’gniprabhāyā ādimadhyānte tadrūpasparśayoranupapattiḥ
|paramāṇvatīndriyatve ’pi samastānāṃ pratyakṣatvaṃ yathā teṣāṃ kāryārambhakatvaṃ
cakṣurādīnāṃ ca taimirikāṇāṃ ca vikīrṇakeśopalabdhiḥ |teṣāṃ paramāṇuvadekaḥ
deśo ’tīndriyaḥ |rūpādiṣveva ca paramāṇusaṃjñāniveśā ttadvināśe siddhaḥ paramāṇuvināśaḥ
|dravyaṃ hi paramāṇuranyacca rūpādibhyo dravyam iti na teṣaṃ vināśe tadvināśaḥ siddhyati |ayuktamasyānyatvaṃ
yāvat ā na nirdhāryate kenacit imāni pṛthivyaptejāṃsi ima eṣāṃ rūpādaya
iti |cakṣuḥsparśanagrāhyāṇi ca prajñāyante dagdheṣu corṇākarpāsakusumbhakuṅkumādiṣu tadbuddhyabhāvādrūpādibhedeṣv
eva tadbuddhiḥ |pākajotpattau ghaṭaparijñanaṃ saṃsthānasāmānyāt paṅktivat
|cihnamapaśyataḥ parijñānābhāvāt |ko vā bālapralāpeṣvādaraḥ iti tiṣṭhatu tāvad evāpratiṣedhaḥ
|

atha kasyāḥ saṃvartanyāḥ katamacchīrṣa bhavati |

dhyānatrayaṃ dvitīyādi śīrṣa tāsām yathākramam || 3.100 ||

trīṇi saṃvartanīśīrṣāṇi | tejaḥsaṃvartanyā dvitīyaṃ dhyānaṃ śīrṣaṃ bhavaty adho dahyate |apsaṃvartanyāstṛtīyaṃ
dhyānaṃ śīrṣa bhavaty adhaḥ klidyate |vāyusaṃvarttanyāś caturthaṃ dhyānaṃ
śīrṣaṃ bhavaty adho vikīryate |yad dhi saṃvartanyā upariṣṭāttacchīrṣam ity ucyate |kiṃ
punaḥ kāraṇaṃ prathamadvitīyatṛtīyadhyānāni tejojalavāyubhir dhvasyante |

