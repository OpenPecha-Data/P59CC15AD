ke punar ete cittānuvarttino dharmāḥ |

caittā dvau saṃvarau teṣāṃ cetaso lakṣaṇāni ca |cittānuvarttinaḥ

sarve cittasaṃprayuktāḥ | dhyānasaṃvaro ’nāsravasaṃvaras teṣāṃ ca ye jātyādayaś cittasya ca
|ete dharmāś cittānuvarttina ucyante |katham ete cittam anuparivarttante | samāsataḥ

kālaphalādiśubhatādibhiḥ || 2.51 ||

kālas tāvac cittenaikotpādasthitinirodhatayā ekādhvapatitatvena ca |phalādibhir ekaphalavipākaniḥṣyandatayā
|pūrvakas tv ekaśabdaḥ sahārthe veditavyaḥ |śubhatādibhiḥ kuśalākuśalāvyākṛtacitte
kuśalākuśalāvyākṛtatayā |evaṃ daśabhiḥ kāraṇaiś cittānuparivarttina ucyante |tatra
sarvālpacittam aṣṭapañcāśato dharmāṇāṃ sahabhūhetuḥ |daśānāṃ mahābhūmikānāṃ cattvāriṃśatas
tallakṣaṇānām aṣṭānāṃ ca svalakṣaṇānulakṣāṇānām |tasya punaś catuḥpañcāśaddharmāḥ sahabhūhetuḥ
|svāny anulakṣaṇāni sthāpayitvā |caturdaśety apare | daśa mahabhūmikāḥ svāny eva ca
lakṣaṇānīti |tad etan na varṇayanti |prakaraṇagrantho hy evaṃ virudhyeta |“syād duḥkhasatyaṃ
satkāyadṛṣṭihetukaṃ na satkāyadṛṣṭer hetuḥ |satkāyadṛṣṭes tatsaṃprayuktānāṃ ca dharmāṇāṃ
jātiṃ jarāṃ sthitim anityatāṃ ca sthāpayitvā yat tad anyat kliṣṭaṃ duḥkhasatyaṃ satkāyadṛṣṭihetukaṃ
na satkāyadṛṣṭer hetuḥ |satkāyadṛṣṭeś ca hetur yad etat sthāpitam” iti |ye tarhi
“tatsaṃprayuktānāṃ ca dharmāṇām” ity etan na pathanti tair apy etat pathitavyam arthato
vaivaṃ boddhavyam iti kāśmīrāḥ |yak tāvat sahabhūhetunā hetuḥ sahabhv api tat |syāt tu
sahābhūr na sahabhūhetunā hetuḥ |dharmasyānulakṣaṇāni | tāni cānyonyam |anuparivarttyanulakṣanāni
caivaṃ cittasya tāni cānyonyaṃ sapratighaṃ copādāyarūpam anyonyam apratighaṃ ca kiñcit
sarvaṃ ca bhūtaiḥ prāptayaś ca sahajāḥ prāptimataḥ sahabhuvo na sahabhūhetur anekaphalavipākaniṣyandatvāt
|na caitāḥ sahacariṣṇavaḥ pūrvam apy utpatteḥ paścād apīti |sarvam apy
etat syāt |kiṃ tu prasiddhahetuphalabhāvānāṃ bījādīnām eṣa nyāyo na dṛṣṭa iti vaktavyam
etat kathaṃ sahotpannānāṃ dharmāṇāṃ hetuphalabhāva iti |tadyathā pradīpaprabhayor aṅkuracchāyayoś
ca |saṃpradhāryaṃ tāvad etat kiṃ prabhāyāḥ pradīpo hetur āhosvit pūrvotpannaiva sāmagrī
saprabhasya pradīpasya sacchāyasyāṅkurasyotpattau hetur iti |itas tarhi bhāvābhāvayos
tadvattvāt |etad dhi hetuhetumato lakṣaṇam ācakṣater hetukāḥ |yasya bhāvābhāvayoḥ yasya
bhāvābhāvau niyamataḥ sa hetur itaro hetumān iti |sahabhuvām ca dharmāṇām ekasya bhāve sarveṣāṃ
bhāva ekasyābhāve sarveṣām abhāva iti yukto hetuphalabhāvaḥ |syāt tāvat sahotpannānāṃ
parasparaṃ tu katham |atha evāha evaṃ tarhy avinirbhāviṇo ’py upādāyarūpasyānyonyam eṣa
prasaṅgaḥ bhūtaiś ca sārdhaṃ cittānulakṣaṇādīnāṃ ce cittādibhiḥ |tridaṇḍānyonyabalāvasthānavat
tarhi sahabhuvāṃ hetuphalabhāvaḥ sidhyati |mīmāṃsyaṃ tāvad etat |kim eṣāṃ sahotpannabalenāvasthānam
āhosvit pūrvasāmagrīvaśāt tathaivotpāda iti annyad api ca tatra kiñcid bhavati
sūtrakaṃ śaṅkuko vā pṛthivī vā dhārikā |eṣām api nāmānye ’pi sabhāgahetutvādayo bhavant_iti
siddhaḥ sahabhūhetuḥ |

sabhāgahetuḥ katamaḥ |

sabhāgahetuḥ sadṛśāḥ

sadṛśā dharmāḥ sadṛśānāṃ dharmāṇāṃ sabhāgahetus tadyathā kuśalāḥ pañca skandhāḥ kuśalānām anyonyaṃ
kliṣṭāḥ kliṣṭānām avyākṛtā avyākṛtānāṃ rūpam avyākṛtaṃ pañcānām |catvāras tu na rūpasyety
apare | nyūnatvāt |kalalaṃ kalalādīnāṃ daśānām avasthānām arvudāyo ’rvudādīnām ekaikāpahrāsenaikasmin
nikāyasabhāge |anyeṣu tu samānajātīyeṣu daśāpy avasthā daśānām |bāhyeṣv
api yavo yavasya śāliḥ śāler iti vistareṇa yojyam |ye tu rūpaṃ rūpasya necchanti sabhāgahetuṃ
teṣām eṣa granthaḥ icchāvighātāya saṃpravarttate “atītāni mahābhūtāny anāgatānāṃ mahābhūtānāṃ
hetur adhipatir” iti |

kiṃ punaḥ sarve sadṛśānāṃ sabhāgahetaḥ | nety āha | kiṃ tarhi |

svanikāyabhuvaḥ |

svo nikāyo bhūś caiṣāṃ ta ime svanikāyabhuvaḥ |pañca nikāyāḥ duḥkhadarśanaprahātavyo yāvat bhāvanāprahātavyaḥ
|nava bhūmayaḥ |kāmadhātur aṣṭau ca dhyānārūpyāḥ |tatra duḥkhadarśanaheyāḥ
duḥkhadarśanaheyānāṃ sabhāgahetur nānyeṣām |evaṃ yāvat bhāvanāheyā bhāvanāheyānām |te ’pi
kāmāvacarāḥ kāmāvacarāṇāṃ prathamadhyānabhūmikāḥ prathamadhyānabhūmikānāṃ yāvat bhavāgrabhūmikās
tadbhūmikānām eva nānyeṣām |te ’pi na sarve | kiṃ tarhi |

agrajāḥ |

pūrvotpannāḥ paścimānām utpannānutpannānāṃ sabhāgahetuḥ | anāgatā naiva sabhāgahetuḥ |evam atīte
kuta etat āha | śāstrāt | “sabhāgahetuḥ katamaḥ |pūrvotpannāni kuśalamūlāni paścād utpannānāṃ
kuśalamūlānāṃ tatsaṃprayuktānāṃ ca dharmāṇāṃ svadhātau sabhāgahetunā hetuḥ |evam
atītāny atītapratyutpannānām |atītapratyutpannāny anāgatānām iti vaktavyam” |id api śāstraṃ
“yo dharmo yasya dharmasya hetuḥ kadācit sa dharmas tasya na hetuḥ |āha |na kadācid iti
sahabhūsaṃprayuktakavipākahetvabhisandhivacanād adoṣaḥ eṣaḥ |yas tu manyate anāgato ’pi sa
dharma utpadyamānāvasthāyāṃ sabhāgahetutve niyatībhūto bhavaty atas tāṃ caramāvasthām abhisaṃdhāyoktaṃ
“na kadācin na hetur” iti |tasyā yamaparihāro yasmāt sa dharma utpadyamānāvasthāyāḥ
pūrvaṃ sabhāgahetur abhūtvā paścāt bhavati |ihāpi ca praśne yo dharmo yasya dharmasya
samanantaraḥ kadācit sa dharmas tasya dharmasya na samanantara iti śakyamanayā kalpanayā
vaktuṃ syān na kadācid iti |kasmād evam āha |yadi sa dharmo notpanno bhavatīti dvimukhasaṃdarśanārthaṃ
yathā tatra tatheha_ api karttavyam |yathā ceha tathā tatreti |evaṃ sati ko
guṇo labhyata ity akauśalam evātra śāstrakārasyaiva saṃbhāvyeta |tasmāt pūrvaka evātra parihāraḥ
sādhuḥ |yat tarhīdam uktam “anāgatānāṃ satkāyadṛṣṭiṃ tatsaṃprayuktaṃ ca duḥkhasatyaṃ
sthāpayitvā yat tad anyat kliṣṭaṃ duḥkhasatyaṃ tat satkāyadṛṣṭihetukaṃ na satkāyadṛṣṭer
hetur yat tu sthāpitaṃ tat satkāyadṛṣṭihetukaṃ satkāyadṛṣṭeś ca hetur” iti |anāgatasatkāyadṛṣṭisaṃprayuktaṃ
duḥkhasatyaṃ sthāpayitvety evam etat karttavyam arthato ’pi caivaṃ boddhavyam
iti |idaṃ tarhi prajñaptibhāṣyaṃ kathaṃ nīyate “sarvadharmāś catuṣke niyatā hetau
phale āśraye ālambane niyatā” iti |hetur atra saṃprayuktakahetuḥ sahabhūhetuś ca |phalaṃ puruṣakāraphalamadhipatiphalaṃ
ca |āśrayaś cakṣurādir ālambanaṃ rūpādikam iti draṣṭavyam |nanu
caivaṃ sati sabhāga heturabhūtvā hetur bhavatīti prāptam |iṣyata evāvasthāṃ prati na dravyam
|avasthāphalalṃ hi sāmargyaṃ na dravyaphalam |kiṃ punaḥ syād yadi vipākahetuvad anāgato
’pi sabhāgahetuḥ syāt |śāstre tasya grahaṇaṃ syāt |sa eva hi phaladānagrahaṇakriyāsamarthas
tasyaiva grahaṇād adoṣaḥ |naitad asti |niḥṣyandaphalena hi saphalaḥ sabhāgahetuḥ |tac
cānāgatasyāyuktaṃ pūrvapaścimatā ’bhāvāt |na cotpannam anāgatasya niṣyando yujyate |yathā
’tītaṃ varttamānasya | mā bhūd dhetoḥ pūrvaṃ phalam iti |nāsty anāgataḥ sabhāgahetuḥ |
vipākahetur api evam anāgato na prapnoti |vīpākaphalasya pūrvaṃ saha cāyogād anāgate cādhvani
pūrvapaścimatā ’bhāvāt |naitad asti |sabhāgahetor vinā paurvāparyeṇa sadṛśaḥ sadṛśasya
sabhāgahetur ity anyonyahetutvād anyonyaniḥṣyandatā saṃprasajyeta |na cānyonyaniḥṣyandatā
yuktimatīti |na tv eva vipākahetor vinā paurvāparyeṇānyonyahetuphalatā saṃprasajyate |bhinnalakṣaṇātvād
dhetuphalayoḥ |tasmād avasthāvyavsthitaṃ eva sabhāgahetur lakṣaṇavyavasthitas
tu vipākahetur ity anāgato ’pi na vāryate |

yad uktaṃ svabhūmikaḥ sabhāgahetur bhavatīti kim eṣa niyamaḥ sarvasya sāsravasyaiṣa niyamaḥ
|

anyo ’nyaṃ navabhūmis tu mārgaḥ

sabhāgahetur ity adhikāraḥ |anāgamye dhyānāntarikāyāṃ caturṣu raneṣu triṣu cārūpyeṣu mārgasatyam
anyo ’nyaṃ sabhāgahetuḥ |kiṃ kāraṇam |āgantuko hy asau tāsu bhūmiṣu na taddhātupatitas
tadbhūmikābhistṛṣṇābhir asvīkṛtatvāt |ataḥ mānajātīyasyānyabhūmikasyāpi sabhāgahetur bhavati
|sa punaḥ |

samaviśiṣṭayoḥ || 2.52 ||

nyūnasya hetur bhavati |tadyathā duḥkhe dharmajñānakṣāntistasyā evānāgatāyāḥ sabhāgahetuviśiṣṭasya
ca yāvad anutpādajñānasya |anutpādajñānam anutpādajñānasyaivānyaviśiṣṭabhāvāt |darśanabhāvanā
’śaikṣyamārgās tridhvy ekeṣām |tatrāpi mṛdvindriyam ārgo mṛdutīkṣṇendriyam ārgasya
hetuḥ |tīkṣṇendriyamārgas tīkṣṇendriyamārgasyaiva |tadyathā śraddhānusāriśraddhādhimuktasamayavimuktamārgāḥ
ṣaṇṇāṃ caturṇāṃ dvayoś ca |dharmānusāridṛṣṭiprāptāsamayavimuktamārgāḥ
trayāṇāṃ dvayor ekasya |kathaṃ punar ūrdhvaṃ bhūmikasyādhobhūmiko mārgaḥ samo vā bhavati
viśiṣṭo vā |indriyato hetūpacayataś ca |tatra darśanādimārgāṇāṃ mṛdumṛdvādīnāṃ cottarottara
hetūpacitatarāḥ |yady apy ekasantāne śraddhānusārimārgayor asaṃbhavaḥ utpannas tv anāgatasya
hetuḥ |

kiṃ punaḥ mārga eva samaviśiṣṭayoḥ sabhāgahetur bhavati | nety āha |laukikā api hi

prayogajās tayor eva

samaviśiṣṭayoḥ sabhāgahetur bhavanti na nyūnasya | yathā katame ity āha

śrutacintāmayādikāḥ |

ete hi prāyogikāḥ śrutacintābhāvanāmayā guṇāḥ samaviśiṣṭayor eva hetur na nyūnānām |tadyathā
kāmāvacarāḥ śrutamayāḥ śrutacintāmayānāṃ cintāmayācintāmayānām |bhāvanāmayābhāvāt |rūpāvacarāḥ
śrutamayāḥ śrutabhāvanāmayānāṃ cintāmayābhāvāt |bhāvanāmayā bhāvanāmayānām eva |ārūpyāvacarābhāvanāmayā
bhāvanāmayānām eva |teṣām api navaprakārabhedāt mṛdumṛdavaḥ sarveṣāṃ mṛdumadhyā
aṣṭānām ity eṣā nītiḥ |upapattipratilambhikās tu kuśalā dharmāḥ sarve navaprakārāḥ
parasparasabhāgahetuḥ |kliṣṭā apy evam |anivṛtāvyākṛtās tu caturvidhāḥ |vipākajā airyapathikāḥ
śailpasthānikāḥ nirmāṇacittasahajāś ca |te yathākramaṃ catustrīdvyekeṣāṃ sabhāgahetuḥ
nirmāṇacittam api kāmāvacara caturdhyanaphalam |tatra nottaradhyānaphalam adharadhyānaphalasya
|na hy ābhisaṃskārikasya sabhāgahetor hīyamānaṃ phalaṃ bhavati |tadyathā śāliryavādīnāṃ
mā bhūn niṣphalaḥ prayatna iti |ata eva cāhuḥ syād utpanno ’nāsravo ’nutpannasyāsravasya
na hetuḥ syāt tadyathā duḥkhe dharmajñānam utpannam anutpannānāṃ duḥkhe dharmajñānakṣāntīnām
|sarvaṃ ca viśiṣṭaṃ nyūnasya na hetuḥ |syād ekasantānaniyataḥ pūrvapratilabdho ’nāsravo
dharmaḥ paścād utpannasya na hetuḥ |syād anāgatāḥ duḥkhe dharmajñānakṣāntayo duḥkhe
dharmajñānasya yasmān na pūrvataraṃ phalam asty anāgato vā sabhāgahetuḥ |syāt pūrvotpanno
’nāsravo dharmaḥ paścād utpannasānāsravasya na hetuḥ |syād avimātro nyūnasya |tadyathottaraphalaparihīṇasyāvaraphalasaṃmukhībhāve
duḥkhe dharmajñānaprāptiś cottarottarakṣaṇa sahotpannānāṃ
duḥkhe dharmajñānakṣāntiprāptīnāṃ nyūnatvād iti |uktaḥ sabhāgahetuḥ |

saṃprayuktakahetus tu cittacaittāḥ |

evaṃ sati bhinnakālasantānajānām apy anyonyasaṃprayuktakahetutvaprasaṅgaḥ |ekākārālambanās tarhi
|evam api sa eva prasaṅgaḥ | ekakālās tarhi |evaṃ tarhi sati bhinnasantānajānām api prasaṅgo
navacandrādīni paśyatām |tasmāt tarhi

samāśrayāḥ || 2.53 ||

samāna āśrayo yeṣāṃ te cittacaittāḥ anyonyaṃ saṃprayuktakahetuḥ |samāna ity abhinnas tadyathā
ya eva cakṣurindriyakṣaṇaś cakṣurvijñānasyāśrayaḥ sa eva tatsaṃprayuktānāṃ vedanādīnām eva
yāvan manaḥ |indriyakṣaṇo manovijñānatsaṃprayukṭānāṃ veditavyaḥ |yaḥ saṃprayuktakahetuḥ
sahabhūhetur api saḥ |atha kenārthena sahabhūhetuḥ kena saṃprayuktakahetuḥ |anyonyaphalārthena
sahabhūhetuḥ | sahasārthikānyonyabalamārgaprayāṇavat |pañcabhiḥ samatābhiḥ saṃprayogārthena
saṃprayuktakahetuḥ |teṣām eva sārthikānāṃ samānānnapānādiparibhogakriyāprayogavat
|ekena_ api hi vinā sarveṇa na saṃprayujyanta ity ayam eṣāṃ hetubhāvaḥ |uktaḥ saṃprayuktakahetuḥ
|

sarvatragahetuḥ katamaḥ |

sarvatragākhyaḥ klilṣṭānāṃ svabhūmau pūrvasarvagāḥ |

svabhūmikāḥ pūrvotpannāḥ sarvatragā dharmāḥ paścimānāṃ kliṣṭānāṃ dharmāṇāṃ sarvatragahetuḥ |tān
punaḥ paścād anuśayanirdeśakośasthāna eva vyākhyāsyāmaḥ |kliṣṭadharmasāmānyakāraṇatvenāyaṃ
sabhāgahetoḥ pṛthak vyavasthāpyate |nikāyāntarīyāṇām api hetutvād eṣāṃ hi prabhāvenānyanaikāyikā
api kleśā upajāyante |kim āryapudgalasyāpi kliṣṭā dharmāḥ sarvatragahetukāḥ |sarva
eva kliṣṭā dharmā darśanaprahātavyahetukā iti kāśmīrāḥ |tathā prakāraṇeṣūktaṃ “darśanaprahātavyahetukāḥ
dharmāḥ katame |kliṣṭā dharmāḥ yaś ca darśanaprahātavyānāṃ dharmāṇāṃ vipāka
iti |avyākṛtahetukā dharmāḥ katame |avyākṛtāḥ saṃskṛtā dharmā akuśalāś ceti |duḥkhasatyaṃ
syāt satkāyadṛṣṭihetukaṃ na satkāyadṛṣṭer hetur iti vistaro yāvan na satkāyadṛṣṭeḥ teṣāṃ
ca dharmāṇāṃ jātiṃ jarāṃ sthitim anityatāṃ ca sthāpayitvā yat tad anyat kliṣṭam duḥkhasatyam”
iti |idaṃ tarhi prajñaptibhāṣyaṃ kathaṃ nīyate “syād dharmo ’kuśalo ’kuśalahetuka
eva |syād āryapudgalaḥ kāmavairāgyāt parihīyamāṇo yāṃ tatprathamataḥ klilṣṭāñ cetanāṃ saṃmukhīkarotīti”
|aprahīṇahetumetat saṃdhāyoktam |darśanaprahātavyo hi tasyā hetuḥ prahīṇatvān
noktaḥ |uktaḥ sarvadagahetuḥ |

vipākahetuḥ katamaḥ |

vipākahetur aśubhāḥ kuśalāś caiva sāsravāḥ || 2.54 ||

akuśalāḥ kuśalasāsravāś ca dharmā vipākahetuḥ | vipākadharmatvāt |kasmād avyākṛtā dharmāḥ vipākaṃ
na nirvarttayanti |durbalatvāt | pūti bījavat |kasmān nānāsravāḥ | tṛṣṇānabhiṣyanditatvāt
| anabhiṣyanditasārabījavat |apratisaṃyuktā hi kiṃ pratisaṃyuktaṃ vipākam abhinirvarttayeyuḥ
|śeṣās tūbhayavidhatvān nirvarttayanti |sārābhiṣyanditabījavat |katham idaṃ vijñātavyaṃ
vipākasya hetur vipākahetur āhosvid vipāka eva hetur vipākahetuḥ |kiṃ cātaḥ |yadi vipākasya
hetur vipākahetuḥ “vīpākajaṃ cakṣur” iti etan na prāpnoti |atha vipāka eva hetur
vipākahetuḥ “karmaṇo vipāka” ity etan na prāpnoti |naiṣa doṣaḥ | “ubhayathāpi yoga” ity uktaṃ
prāk ||atha vipāka iti ko ’rthaḥ |visadṛśaḥ pāko vipākaḥ | anyeṣāṃ tu hetūnāṃ sadṛśaḥ
pākaḥ |ekasyobhayatheti vaibhāṣikāḥ |naiva tu teṣāṃ pāko yuktaḥ |pāko hi nāma santatipariṇāmaviśeṣajaḥ
phalaparyantaḥ |na ca sahābhūsaṃprayuktahetvoḥ santatipariṇāmaviśeṣajaṃ phalam
asti |na cāpi sabhāgahetvādīnāṃ phalaparyanto ’sti |punaḥ punaḥ kuśalādyāsaṃsāraphalatvāt
|kāmadhātāv ekaskandhako vipākahetur ekaphalaḥ pratyayas tajjātyādayaś ca |dviskandhaka
ekaphalaḥ kāyavākkarma tajjātyādayaś ca |catuḥskandhaka ekaphalaḥ kuśalākuśalāś cittacaittāḥ
saha jātyādibhiḥ ||rūpadhātāv ekaskandhako vipākahetur ekaphalaḥ prāptir asaṃjñisamāpattiś
ca saha jātyādibhiḥ |dviskandhaka ekaphalaḥ prathame dhyāne vijñaptiḥ saha jātyādibhiḥ
|catuḥskandhaka ekaphalaḥ kuśale cetasy asamāhite |pañcaskandhaka ekaphalaḥ samāhite ||ārūpyadhātāv
ekaskandhako vipākahetur ekaphalaḥ prāptir nirodhasamāpatiś ca saha jātyādibhiḥ
|catuḥskandhakaḥ kuśalāś cittacaittāḥ tajjātyādayaś ca |asti karma yasyaikam eva dharmāyatanaṃ
vīpāko vipacyate jīvitendriyam |yasya mana āyatanaṃ tasya dve manodharmāyatane |evaṃ
yasya spraṣṭavyāyatanaṃ yasya kāyāyatanaṃ tasya trīṇi kāyaspraṣṭavyadharmāyatanāni |evaṃ
yasya rūpagandharasāyatanāni |yasya cakṣurāyatanaṃ tasya catvāri cakṣuḥkāyaspraṣṭavyadharmāyatanāni
|evaṃ yasya śrotragrāṇajihvāyatanāni |asti tat karma yasya pañca ṣaṭ saptāṣṭau nava
daśaikādaśāyatanāni vipāko vipacyate |vicitrāvicitraphalatvāt karmaṇo bāhyabījavat |tadyathā
bāhyāni vījāni kānicid vicitraphalāni bhavanti |tadyathā padmadāḍimanyagrodhādīnām
|kānicida vicitraphālāni tadyathā yavagodūmādīnām |ekādhvikasya karmaṇas traiyadhviko vipāko
vipacyate |na tu dvaiyadhvikasyāpy ekādhviko mā bhūd atinyūnaṃ hetoḥ phalam iti |ekam ekakṣanikasya
bahukṣāṇiko nanu viparyayāt |na ca karmaṇā saha vipāko vipacyate nāpy anantaraṃ
samanantarapratyayākṛṣṭatvāt samanantarakṣaṇasya |pravāhāpekṣo hi vipākahetuḥ |

atha ka eṣāṃ hetūnām adhvaniyamaḥ |ukta eṣām arthato ’dhvaniyamaḥ na tu sūtrita ity ataḥ sūtryate
|

sarvatragaḥ sabhāgaś ca dvyadhvagau

atītapratyutpannāv eva anāgatau na staḥ | uktaṃ cātra kāraṇam |

tryadhvagās trayaḥ |

sahabhūsaṃprayuktakavipākahetavas trikālāḥ | kāraṇahetus tu kālaniyamānupadarśanāt |sarvādhvakaś
cādhvaviprayuktaś ca veditavyaḥ | uktā hetavaḥ |

kiṃ punas tatphalaṃ yasyaite hetavaḥ |

saṃskṛtaṃ savisaṃyoga phalaṃ

phalaṃ dharmāḥ | katame | “saṃskṛtā dharmāḥ pratisaṃkhyānirodhaś ceti” śāstram |evaṃ tarhi phalatvād
asaṃskṛtasya hetunā bhavitavyaṃ yasya tat phalaṃ hetutvāc ca phalena bhavitavyaṃ
yasya taddhetuḥ |saṃskṛtasyaiva dharmasya hetuphale bhavataḥ |

nāsaṃskṛtasya te || 2.55 ||

kiṃ kāraṇam | ṣaḍvidhahetvasaṃbhavāt pañcavidhaphalāsaṃbhavāc ca |kasmāt mārgo visaṃyogasya
kāraṇahetur neṣyate |yāsmāt sa utpādāvighnabhāvena vyavasthāpito na cāsaṃskṛtam utpattimat
|kasyedānīṃ tatphalaṃ kathaṃ vā mārgasya phalam |tadbalena prāpteḥ | prāptir eva tarhi mārgasya
phalaṃ prāpnoti |tasyām eva tasya sāmarthyān na visaṃyogaḥ |anyathā hy asya prāptau
sāmarthyam anyathā visaṃyoge |katham asya prāptau sāmarthyam | utpādanāt |kathaṃ visaṃyoge
| prapaṇāt |tasmān na tāvad asya mārgaḥ kathañcid api hetuḥ |phalaṃ cāsya visaṃyogaḥ |athāsaty
adhipatiphale katham asaṃskṛtaṃ kāraṇahetuḥ |utpattyanāvaraṇabhāvena kāraṇahetuḥ |na
cāsya phalam asty adhvavinirmuktasya phalapratigrahaṇadānāsamarthatvāt |naiva hi kvacid
asaṃskṛtaṃ bhagavatā hetur ity uktam |uktaṃ tu paryāyeṇa hetur iti sautrāntikāḥ | katham uktam
|

“ye hetavo ye pratyayā rūpasyotpādāya te ’py anityāḥ |anityān khalu hetupratyayān pratītyotpannaṃ
rūpaṃ kuto nityam bhaviṣyati”

evaṃ yāvad dhi vijñānam iti |evaṃ tarhi vijñānasyālambanapratyayo ’py asaṃskṛtaṃ na prāpnoti
|utpādāyety avadhāraṇāt | prāpnoti |“ye hetavo ye pratyayā vijñānasyotpādāya te ’py anityā”ity
uktaṃ na tūktaṃ ye vijñānasya pratyayāḥ te py anityā iti |nanu ca hetavo ’pi ya utpādāya
ta evānityā iti vacanād asaṃskṛtasyānāvaraṇabhāvamātreṇa kāraṇahetutvāpratiṣedhaḥ |ukta
ālambanapratyayaḥ sūtre na tv anāvaraṇahetur iti na sūtre sidhyaty asaṃskṛtasya hetubhāvaḥ
|yady api nokto na tu pratiṣiddhaḥ |sūtrāṇi ca bahūny antarhitānīti katham etan nirdhāryate
nokta iti |

atha ko ’yaṃ visaṃyogo nāma | nanu coktaṃ prāk “pratisaṃkhyānirodha” iti |tadānīṃ “pratisaṃkhyānirodhaḥ
katamo yo visaṃyoga” ity uktam idānīṃ visaṃyogaḥ kathamaḥ |yaḥ pratisaṃkhyānirodha
ity ucyate |tad idam itaretarāśrayaṃ vyākhyānam asamarthaṃ tatsvabhāvadyotane |tasmād
anyathā tatsvabhāvo vaktavyaḥ |āryair eva tatsvabhāvaḥ pratyātmavedyaḥ |etāvat tu śakyate
vaktum nityaṃ kuśalaṃ cāsti dravyāntaram |tadvisaṃyogaś cocyate pratisaṃkhyānirodhaś ceti
|sarvam evāsaṃskṛtam adravyam iti sautrāntikāḥ |na hi tadrūpavedanādivat bhāvāntaram asti
| kiṃ tarhi | spraṣṭavyābhāvamātram ākāśam |tadyathā hy andhakāre pratidhātam avindanta ākāśam
ity āhuḥ |utpannānuśayajanmanirodhaḥ pratisaṃkhyābalenānyasyānutpādaḥ pratisaṃkhyānirodhaḥ
|vinaiva pratisaṃkhyayā pratyayavaikalayād anutpādo yaḥ so | pratisaṃkhyānirodhaḥ |tadyathā
nikāyasabhāgaśeṣasyāntarāmaraṇe |nikāyāntarīyāḥ punar āhuḥ |anuśayānām utpattau prajñāyāḥ
sāmarthyam ato ’sau pratisaṃkhyānirodhaḥ |yas tu punaḥ duḥkhasyānutpādaḥ saḥ utpādakāraṇānuśayavaikalyād
eveti na tasmin prajñāyāḥ sāmarthyam asty ato ’sāv apratisaṃkhyānirodha
iti |so ’pi tu nāntareṇa pratisaṃkhyāṃ sidhyatīti pratisamkhyānirodha evāsau |ya evotpannasya
paścād abhāvaḥ sa eva svarasanirodhād apratisaṃkhyānirodha ity apare |asyāṃ tu kalpanāyām
anityo ’pratisaṃkhyānirodhaḥ prāpnoty avinaṣṭe tadabhāvāt |nanu ca pratisaṃkhyānirodho
’py anityaḥ prāpnoti |pratisaṃkhyāpūrvakatvāt |na vai sa pratisaṃkhyāpūrvako na hi
pūrvaṃ pratisaṃkhyā paścād anutpannānām anutpādaḥ |kiṃ tarhi |pūrvam eva sa teṣām anutpādo
’sti |vinā tu pratisaṃkhyayā ye dharmā utpatsyante tadutpannāyāṃ pratisaṃkhyāyāṃ punar nopapadyanta
iti |etad atra pratisaṃkhyāyā samarthyaṃ yad utākṛtotpattipratibandhānām utpattipratibandhabhāvaḥ
|yadi tarhi anutpāda eva nirvāṇam idaṃ sūtrapadaṃ kathaṃ nīyate “pañcemānīndriyāṇi
āsevitāni bhāvitāni bahulīkṛtāny atītānāgatapratyutpannasya duḥkhasya prahāṇāya
saṃvarttanta” iti |prahāṇaṃ hi nirvāṇam anāgatasyaiva cānutpādo nātītapratyutpannasyeti
|asty etad evam |kiṃ tu tadālambanakleśaprahāṇāt duḥkhasya prahāṇam uktaṃ bhagavatā “yo rūpe
cchandarāgas taṃ prajahīta |cchandarāge prahīṇe evaṃ vas tadrūpaṃ prahīṇaṃ bhaviṣyati pārijñātaṃ
vistareṇa yāvad vijñānam” iti |evaṃ traiyadhvikasyāpi duḥkhasya prahāṇaṃ yujyate
|athāpy atītānāgatapratyutpannasya kleśasya prahāṇāyety ucyeta | atrāpy eṣa nayaḥ |athavā
’yam abhiprāyo bhaved atītaḥ kleśaḥ paurvajanmikaḥ pratyutpannaḥ kleśa aihajanmiko yathā
tṛṣṇā vicariteṣv aṣṭādaśa tṛṣṇāvicaritāny atītam adhvānam upādāyety atītaṃ janmādhikṛtyoktam
evaṃ yāvat pratyutpannam |tena ca kleśadvayenāsyāṃ santatau bījabhāva āhito ’nāgatasyotpattaye
|tasya prahāṇāt tad api prahīṇaṃ bhavati |yathā vipākakṣayāt karmaṃ kṣīṇaṃ bhavati
|anāgatasya punar duḥkhasya kleśasya vā bījābhāvāt atyantam anutpādaḥ prahāṇam |anyathā hy
atītapratyutpannasya kiṃ prahātavyam |na hi niruddhe nirodhābhimukhe ca yatnaḥ sārthako
bhavatīti |yady asaṃskṛṭaṃ nāsty eva, yad uktaṃ bhagavatā “ye kecid dharmāḥ saṃskṛtā vā ’saṃskṛtā
vā virāgas teṣām agra ākhyāyate” iti katham asatām asann agro bhavitum arhati |na
vai nāsty evāsaṃskṛtam iti brūmaḥ |etat tu tad īdṛśaṃ yathā ’smābhir uktam |tadyathā asti
śabdasya prāgabhāvo ’sti paścād abhāva ity ucyate |atha ca punar nābhāvo bhāvaḥ sidhyati |evam
asaṃskṛtam api draṣṭavyam |abhāvo ’pi ca kaścit praśasyatamo bhavati yaḥ sakalasyopadravasyātyantam
abhāva ity anyeṣāṃ so ’gra iti praśaṃsāṃ labdhum arhati |vineyānāṃ tasminn
upacchandanārtham |yady apy asaṃskṛtam abhāvamātraṃ syān nirodha āryasatyaṃ na syāt | na hi
tat tu kiñcid astīti |kas tāvad ayaṃ satyārthaḥ | nanu cāviparītārthaḥ |ubhayam api caitad
aviparītaṃ dṛṣṭam āryair yaduta duḥkhaṃ ca duḥkham eveti duḥkhābhāvaś cābhāva eveti ko
’syāryasatyatve virodhaḥ katham abhāvaś ca nāma tṛtīyaṃ cāryasatyaṃ syāt |uktaṃ yathāryasatyaṃ
dvitīyasyānantaraṃ dṛṣṭam uddṛṣṭaṃ ceti tṛtīyaṃ bhavati |yady asaṃskṛtam abhāvamātraṃ
syād ākāśanirvāṇālambanavijñānam asadālambanaṃ syāt |etad atītānāgatasyāstitvacintāyāṃ cintayiṣyāmaḥ
|yadi punar dravyam evāsaṃskṛtam iṣyeta kiṃ syāt |kiṃ ca punaḥ syāt |vaibhāṣikapakṣaḥ
pālitaḥ syāt |devatā enaṃ pālayiṣyanti pālanīyaṃ cet maṃsyate |abhūtaṃ tu parikalpitaṃ
syāt | kiṃ kāraṇam |na hi tasya rūpavedanādivat svabhāva upalabhyate na cāpi cakṣurādivat
karma |amuṣya ca vastuno ’yaṃ nirogha iti ṣaṣṭhīvyavasthā kathaṃ prakalpyate |na hi tasya
tena sārdhaṃ kaścit saṃbandho hetuphalādibhāvāsaṃbhavāt |pratiṣedhamātraṃ tu yujyate
amuṣyābhāva iti |bhāvāntaratve ’pi yasya kleśasya prāptivicchedād yo nirodhaḥ prāpyate sa
tasyeti vyavadiśyate |tasya tarhi prāptiniyame ko hetuḥ |“dṛṣṭadharmanirvāṇaprāpto bhikṣur”
ity uktaṃ sūtre |tatra katham abhāvasya prāptiḥ syāt |pratipakṣalābhena kleśapunarbhavotpādātyantaviruddhāśrayalābhāt
prāptaṃ nirvāṇam ity ucyate |āgamaś cāpy abhāvamātraṃ dyotayati
|evaṃ hy āha |“yat svalpasya duḥkhasyāśeṣaprahāṇaṃ pratiniḥsargo vyantībhāvaḥ kṣayo virāgo
nirodho vyupakṣamo ’staṅgamaḥ anyasya ca duḥkhasya_pratisandhir anutpādo ’prādurbhāvaḥ
|etat kāntam etat praṇītaṃ yaduta sarvopādhipratiniḥsargas tṛṣṇākṣayo virāgo nirodho nirvāṇam”
iti |kim evaṃ neṣyate nāsmin prādurbhavatīty ato ’prādurbhāva iti |asamarthām etāṃ
saptamīṃ paśyāmaḥ | kim uktaṃ bhavati |nāsmin prādurbhavatīti yadi satīty abhisaṃbadhyate
nityam evāprādurbhāvaprasaṅgo nirvāṇasya nityatvāt |atha prāpta ity abhisaṃbadhyate yata eva
tatprāptiḥ parikalpyate tasminn eva saṃmukhībhūte prāpte vā duḥkhasyeṣyatām aprādurbhāvaḥ
|ayaṃ ca dṛṣṭānta evaṃ sūpanīto bhavati |

“pradyotasyeva nirvāṇaṃ vimokṣa stasya cetasa” iti |

yathā pradyotasya nirvāṇam abhāva evaṃ bhagavato ’pi cetaso vimokṣa iti |abhidharme ’pi coktam
“avastukā dharmāḥ katame |asaṃskṛtā dharmā” iti |avastukā aśarīrā asvabhāvā ity uktaṃ bhavati
|nāsyāyam arthaḥ |kas tarhi |pañcavidhavastu |svabhāvava stu yathoktaṃ “yad vastu pratilabdhaṃ
samanvāgataḥ sa tena vastuneti” |ālambanavastu |yathoktaṃ “sarvadharmajñeyā jñānena
yathāvastv_iti” |saṃyogavastu |yathoktaṃ “yasmin vastuni anunayaḥ saṃyojanena saṃprayuktaḥ
pratighasaṃyojanena_ api tasminn” iti |hetuvastu yathoktaṃ “savastukā dharmāḥ katame
| saṃskṛtā dharmā” iti ||parigrahavastu |yathoktaṃ “kṣetravastu gṛhavastv” iti |tad atra
hetur vastuśabdenoktas tasmād asty evāsaṃskṛtaṃ dravyata iti vaibhāṣikāḥ |tasya tu hetuphale
na vidyete iti | gataṃ tāvad etat |

athaiṣāṃ phalānāṃ katamat phalaṃ kasya hetoḥ |

vipākaphalam antyasya

vipākahetur antye ’bhihitatvāt antyaḥ | tasya vipākaphalam |

pūrvasyādhipataṃ phalam |

kāraṇahetuḥ pūrvam uktatvāt pūrvaḥ | tasyādhipajaṃ phalam |anāvaraṇabhāvamātreṇāvasthitasya
kim ādhipatyam |etad eva aṅgībhāvo ’picāsti kāraṇahetos tadyathā “pañcasu vijñānakāyeṣu daśānām
āyatanānāṃ bhājanaloke ca karmaṇām |śrotrādīnām apy asti cakṣurvijñānotpattau pāraṃparyeṇādhipatyam
|śrutvā draṣṭukāmatotpatter” ity evamādi yojyam |

sabhāga sarvatragayor niṣyandaḥ

sadṛśaphalatvād anayor niḥṣyandaphalam |

pauruṣaṃ dvayoḥ || 2.56 ||

sahabhūsaṃprayuktakahetvoḥ puruṣakāraphalam | puruṣabhāvavyatirekāt puruṣakāraḥ puruṣaṃ eva
| tasya phalaṃ pauruṣam |ko ’yaṃ puruṣakāro nāma |yasya dharmasya yat kāritram | puruṣakāra
iva hi puruṣakāraḥ | tadyathā kākajaṅghā oṣadhir mattahastī manuṣya iti |kim anyeṣām apy
asti puruṣakāraphalam utāho dvayor eva |anyeṣām apy asty anyatra vipākahetoḥ |yasmāt sahotpannaṃ
vā samanantarotpannaṃ vā puruṣakāraphalaṃ bhavati | na caivaṃ vipākaḥ |tasyāpy asti
viprakṛṣṭapuruṣakāraphalam | yathā karṣakāṇāṃ sasyam ity apare |

kiṃ punar idaṃ vipākaphalaṃ nāma kiṃ yāvad adhipatiphalam |

vipāko ’vyākṛto dharmaḥ |

anivṛtāvyākṛto hi dharmaḥ vipākaḥ | asattvākhyo ’pi syād ata āha |

sattvākhyaḥ

aupacayiko ’pi syāt naiḥṣyandiko ’py ata āha |

vyākṛtodbhavaḥ |

kuśalākuśalaṃ hi vipākaṃ prati vyākaraṇād vyākṛtam |tasmād ya uttarakālaṃ bhavati na saha nāntaraṃ
sa vipākaḥ |etad vipākasya lakṣaṇam |kasmād asattvākhyo ’rthaḥ karmajo na vipākaḥ |sādhāraṇatvāt
| anyo ’pi hi tat tathaiva paribhoktuṃ samarthaḥ |asādhāraṇas tu vipākaḥ | na
hy anyakṛtasya karmaṇo ’nyo vipākaṃ pratisaṃvedayate |adhipatiphalaṃ kasmāt pratisaṃvedayate
|sādhāraṇakarmasaṃbhūtatvāt |

niḥṣyando hetusadṛśaḥ |

hetor yaḥ sadṛśo dharmaḥ sa niṣyandaphalam | tadyathā sabhāgasarvatragahetvoḥ |yadi sarvatragahetor
api samānaṃ phalaṃ kasmān na sabhāgahetor eveṣyate |yasmāt bhūmitaḥ kliṣṭatayā cāsya
sādṛśyaṃ na tu prakārataḥ |yasya tu prakārato ’pi sādṛśyaṃ so ’bhyupagamyata eva sabhāgahetuḥ
|atha eva yo yasya sabhāgahetuḥ sarvatragahetur api sa tasyeti catuṣkoṭikaḥ kriyate
|prathamā koṭir asarvatragaḥ sabhāgahetuḥ |dvitīyā ’nyanaikāyikaḥ sarvatragahetuḥ |tṛtīyaikanaikāyikaḥ
sarvatragahetuḥ |caturthy etān ākārān sthāpayitveti |

visaṃyogaḥ kṣayo dhiyā || 2.57 ||

kṣayo nirodhaḥ | dhīḥ prajñā | tenāpratisaṃkhyānirodho visaṃyogaphalam ity uktaṃ bhavati |

yadbalāj jāyate yat tatphalaṃ puruṣakārajam |

tadyathā adharabhūmikasya prayogacittasyoparibhūmikaḥ samādhiḥ sāsravasyānāsravo dhyānacittasya
nirmāṇacittam ity evamādi |pratisaṃkhyānirodhas tu yad balāt prāpyata iti vaktavyam |

apūrvaḥ saṃskṛtasyaiva saṃskṛto ’dhipateḥ phalam || 2.58 ||

pūrvotpannādanyaḥ saṃskṛto dharmaḥ saṃskṛtasyaiva sarvasyādhipatiphalam |puruṣādhipatiphalayoḥ
kiṃ nānā kāraṇam |kartuḥ puruṣakāraphalam | akartur apy adhipatiphalam |tadyathā śilpini
śilpaṃ puruṣakāraphalam adhipatiphalaṃ ca | anyeṣām adhipatiphalam eva |

athaiṣāṃ hetūnāṃ katamo hetuḥ kasmin kāle phalaṃ pratigṛhṇāti dadāti vā |

vartamānāḥ phalaṃ pañca gṛhṇanti

nātītāḥ pratigṛhītatvān nāpy anāgatā niṣpuruṣakāratvāt | kāraṇahetur apy evam |sa tu nāvaśyaṃ
saphala iti nocyate |

dvau prayacchataḥ |

sahabhūsaṃprayuktakahetū varttamānau phalaṃ prayacchataḥ |samānakālam eva hy anayeḥ phaladānagrahaṇam
|

varttamānābhyatītau dvau

phalaṃ prayacchataḥ sabhāgasarvatragahetū | yuktaṃ tāvad yad atītāv iti |atha kathaṃ varttamānau
niṣyandaphalaṃ prayacchataḥ |samanantaranivarttanāt |nivṛtte tu phale tau cābhyatītau
bhavataḥ |phalaṃ cāpi dattaṃ na punas tad eva dattaḥ |asti kuśalaḥ sabhāgahetuḥ phalaṃ pratigṛhṇāti
na dadātīti catuṣkoṭikaḥ |prathamā koṭiḥ kuśalamūlāni samucchindan yāḥ prāptīḥ
sarvapaścād vijahāti |dvitīyā kuśalamūlāni pratisaṃdadhāno yāḥ sarvaprathamaṃ pratilabhate
|evaṃ tu vaktavyam | syāt tā eva pratisaṃdadhānasyatṛtīyā asamucchinnakuśalamūlasya śeṣāsv
avasthāsu |caturthy etān ākārān sthāpayitvā |akuśalasya tu prathamā koṭiḥ | kāmavairāgyam
anuprāpnuvan yāḥ prāptīḥ sarvapaścād vijahātidvitīyā kāmavairāgyāt parihīyamāṇo yāḥ sarvaprathamaṃ
pratilabhate |evaṃ tu vaktavyam | syāt tā eva parihīyamāṇasya |tṛtīyā kāmāvītarāgasya
śeṣāsv avasthāsu |caturthy etān ākārān sthāpayitvā |evaṃ nivṛtāvyākṛtasyāpy arhattvaprāptiparihāṇito
yathāyogaṃ yojyam |anivṛtāvyākṛtasya paścātpādakaḥ |yās tāvat dadāti pratigṛhṇāty
api saḥ |syāt pratigṛhṇāti na dadāty arhataś caramāḥ skandhāḥ |sālambananiyamena
tu kṣaṇaśaḥ |kuśalaḥ sabhāgahetuḥ phalaṃ pratigṛhṇāti na dadātīti | catuṣkokṭikaḥ |prathamā
koṭiḥ kuśalacittānantaraṃ kliṣṭam avyākṛtaṃ vā cittaṃ saṃmukhīkarotīti |dvitīyā viparyayāt
| tṛtīyā kuśalacittānantaraṃ kuśalam eva |caturthy etān ākārān sthāpayitvā |evam akuśalādayo
’pi yojyāḥ | kathaṃ punaḥ phalaṃ pratigṛhītaṃ bhavati |tasya bījabhāvopagamāt |

eko ’tītaḥ prayacchati || 2.59 ||

vipākahetur atīta eva phalaṃ prayacchati | yasmān na saha vā samanantaro vā ’sti vipākaḥ |punar
anye caturvidhaṃ phalam āhuḥ | pratiṣṭhāphalam |yathā jalamaṇḍalaṃ vāyumaṇḍalasya yāvat
tṛṇādayaḥ pṛthivyāḥ |prayogaphalam | yathā ’śubhāyā yāvad anutpādajñānam |sāmagrīphalam
| yathā cakṣurādīnāṃ cakṣurvijñānādīni |bhāvanāphalam | yathā rūpāvacarasya cittasya nirmāṇam
|etat tu puruṣakārādhipatiphalayor antarbhūtam |uktā hetavaḥ phalāni ca ||

tatra katame dharmāḥ katibhiḥ hetubhir utpadyanta ity āhasamāsata ime caturvidhā dharmās tadyathā
kliṣṭā dharmā vipākajāḥ prathamānāsravās tebhyaś ca śeṣāḥ |ke punaḥ śeṣāḥ |vipākavarjyāḥ
avyākṛtāḥ prathamānāsravakṣaṇavarjyāś ca kuśalā iti |ete caturvidhā dharmāḥ |

kliṣṭā vipākajāḥ śeṣāḥ prathamāryā yathākramam |vipākaṃ sarvagaṃ hitvā tau sabhāgaṃ ca śeṣajāḥ
|| 2.60 ||

kliṣṭā dharmā vipākahetuṃ hitvā śeṣebhyaḥ pañcabhyo jāyante |vipākajā sarvatragahetuṃ hetvā
śeṣebhyaḥ pañcabhya eva |śeṣā dharmāstau vipākasarvatragahetū hitvā śeṣebhyaś caturbhryo jāyante
|prathamānāsravās tau ca vipākasarvatragahetū sabhāgahetuṃ ca hitvā śeṣebhyaḥ tribhyo
jāyante |

