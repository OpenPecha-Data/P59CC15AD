ārūpye viṃśatiḥ kalpasahasrāṇy adhikādhikam |

ākāśānantyāyatane viṃśatikalpasahasrāṇy āyuṣaḥ pramāṇam |vijñānānantyāyatane tasmād adhikaṃ
viṃśatiḥ sahasrāṇi |ākiñcanyāyatane tasmād adhikaṃ viṃśatiḥ |bhavāgre tasmād adhikaṃ viṃśatiḥ
|evaṃ teṣāṃ yathākramaṃ viṃśatiś catvāriṃśat ṣaṣṭir aśītiḥ kalpasahasrāṇy āyuḥpramāṇam
|

katamo ’tra kalpo veditavyaḥ kimantarakalpo ’tha saṃvartakalpo ’tha vivarttakalpo ’tha mahākalpaḥ
|

mahākalpaḥ parīttābhāt prabhṛty ardham adhas tataḥ || 3.81 ||

parīttābhādeva nikāyāt prabhṛti mahākalpenāyuḥ veditavyam |tasmād adho mahākalpasyārdha kalpīkṛtya
mahābrahmādīnām āyur vyavasthāpitam |kathaṃ kṛtvā |yac ca loko viṃśatimantarakalpān
vivartate yac ca loko viṃśatim antarakalpān vivarta āste yac ca viṃśatim antarakalpān saṃvartate
ime ṣaṣṭir antarakalpā mahābrahmaṇo ’dhyardhaḥ kalpaḥ uktaḥ |evaṃ ca kṛtvā mahākalpasyārdhaṃ
catvāriṃśadantarakalpān kalpīkṛtya teṣām āyuḥ pramāṇamuktam |uktaṃ sugatāvāyuḥ
pramāṇam |

durgatāvidānīṃ vaktavyam | tatra tāvat

kāmadevāyuṣā tulyā ahorātrā yathākramam |saṃjīvādiṣu ṣaṭsu

yāvat ṣaṇṇāṃ kāmāvacarāṇāṃ devanikāyānām āyur uktaṃ tena tulyā ahorātrāḥ ṣaṭṣu narakeṣu yathākramaṃ
veditavyāḥ |saṃjīve kālasūtre saṃghāte raurave mahāraurave tāpane ca |

āyus tais teṣāṃ kāmadevavat || 3.82 ||

tairidānīṃ svairahorātraisteṣāṃ yathā ṣaṇṇāṃ kāmāvacarāṇāṃ devānām āyus tathaiva yathākramaṃ
veditavyam |kathaṃ kṛtvā |yad dhi cāturmahārājakāyikānām āyuḥ pramāṇaṃ tatsaṃjīvane mahānarake
ekaṃ rātrindivaṃ |tena yāvat dvādaśamāsakena saṃvatsareṇa tatratyāni pañcavarṣaśatānyāyuḥ
|yattrāyastriṃśānām āyuḥ pramāṇaṃ tat kālasūtre mahānarake ekaṃ rātrindivam |tena rātrindivena
tasminvarṣasahasrāṇyāyuḥpramāṇaṃ |evam anyeṣv api yathāyogaṃ yojyaṃ yāvat paranirmitavaśavartināmāyuḥpramāṇaṃ
tattulyenāhorātreṇa tāpane ṣoḍaśa varṣasahasrāṇyāyuḥpramāṇam
|

ardhaṃ pratāpane

pratāpane mahānarake ’ntarakalpasyārdhamāyuḥ pramāṇam |

avīcāvantaḥkalpaṃ

tiraścāṃ tu niyamo nāsti |

paraṃ punaḥ |kalpaṃ tiraścāṃ

paramāyustiraścāmantarakalpaṃ tat punar nāgānāṃ nandopanandāśvatalīprabhṛtīnām |uktaṃ hi bhagavatā
“aṣṭāvime bhikṣavo nāgā mahānāgāḥ kalpasthā dharaṇidharā” iti vistaraḥ |

pretānāṃ māsāhnā śatapañcakam || 3.83 ||

yo manuṣyāṇāṃ māsaḥ sa pretānām ahorātraḥ |tenāhorātreṇa pañca varṣaśatānyāyuḥ |śītanarakeṣvāyuṣaḥ
kiṃ pramāṇam |

vāhādvarṣaśatenaikatiloddhārakṣayāyuṣaḥ |arvudādviṃśatiguṇaprativṛddhyāyuṣaḥ pare || 3.84 ||

upamānamātreṇa teṣv āyurākhyātaṃ bhagavatā “tadyathā bhikṣavaḥ iha syād viṃśatikhārīko māgadhakastilavāhaḥ
pūrṇastilānāṃ cūḍikāvaddhaḥ |tataḥ kaścid eva varṣaśatasyātyayādekaṃ tilamapanayate
kṣiprataraṃ bhikṣavaḥ saviṃśatikhārīko māgadhastilavāho ’nenopakrameṇa parikṣayaṃ
paryādānaṃ gacchet |na tv evāham arvudopapannānām āyuṣaḥ paryantaṃ vadāmi |yathā khalu bhikṣavo
viṃśatirvudā evam eko nirarvudo vistareṇa yathā khalu bhikṣavo viṃśatiḥ padyā evam
eko mahāpadma” iti |

evam eṣām āyuṣmatāṃ sattvānāṃ kim asty aparipūrṇāyuṣāmantarā mṛtyur āhosvin na |sarvatrāsti

kurubāhyo ’ntarāmṛtyuḥ

uttarakuruṣu niyatāyuṣaḥ sattvā avaśyaṃ kṛtsnamāyurjīvanti | anyeṣu nāvaśyam |pudgalānāṃ tu
bahūnāṃ nāsty antareṇa kālakriyayā |tuṣitastharsyakajātibaddhasya bodhisattvasya caramabhavikasattvasya
jinādiṣṭasya jinabhutasya śraddhādharmānusāriṇo bodhisattvacakravarttimātroś
ca tadgarbhayor ity evamādinām |

yojanapramaṇena sthānāni śarīrāṇi cotkāni varṣapramāṇenāyur uktaṃ tayoś ca pramāṇaṃ noktam iti
vaktavyaṃ nānā ca sarveṣāṃ avasthānam atas tasyāpi paryanto vaktavyaḥ |teṣāṃ samānākhyānārtham
ādiprakrama ārabhyate |

paramāṇvakṣarakṣaṇāḥ |rūpanāmādhvaparyantāḥ

rūpasyāpacīyamānasya paryantaḥ paramāṇuḥ |

kālasya paryantaḥ kṣaṇo nāmnaḥ paryanto ’kṣaraṃ tadyathā gauriti |kṣaṇasya punaḥ kiṃ pramāṇam
|samagreṣu pratyayeṣu yāvat ā dharmasyātmalābhaḥ gacchanvā dharmo yāvat ā paramāṇoḥ paramāṇvantaraṃ
gacchati |balavatpuruṣāddhaṭmātreṇa pañcaṣaṣṭiḥ kṣaṇā atikrāmantīty ābhidhārmikāḥ
|

paramāṇuraṇustathā || 3.85 ||lohāpaśaśāvigocchidrarajolikṣās tadudbhavāḥ |yavastathāṅgulīparva
jñeyaṃ saptaguṇottaram || 3.86 ||

etatparamāṇvādikaṃ saptaguṇottaraṃ veditavyam | sapta paramāṇavo ’ṇuḥ |saptāṇavo loharajaḥ |tāni
saptāvrajastāni sapta dāśarajastāni saptaiḍakarajaḥ |tāni sapta gorajaḥ tāni sapta vātāyanacchidrarajaḥ
|tāni sapta likṣāstadudbhavā yūketyarthaḥ |sapta yūkā yavaḥ |sapta yavā
aṅgulīparva trīṇi parvāṇy aṅgurīti prasiddham eveti noktam |pārśvākṛtāstu |

caturviṃśatiraṅgulyo hasto hastacatuṣṭayam |dhanuḥ

vyāsenetyarthaḥ |

pañcaśatānyeṣāṃ krośo raṇyaṃ ca tanmatam || 3.87 ||

manuṣāṃ pañca śatāni krośaḥ | krośamātraṃ ca grāmādi raṇyamiṣṭam |

te ’ṣṭau yojanam ity āhuḥ |

uktaṃ yojanasya pramāṇam | varṣasyedānīmucyate |

viṃśaṃ kṣaṇaśataṃ punaḥ |tatkṣaṇaḥ

kṣaṇānāṃ viṃśaṃ śatamekastatkṣaṇaḥ |

te punaḥ ṣaṣṭir lavaḥ |

tatkṣaṇāḥ ṣaṣṭirlava ity ucyate |

triṃśadguṇottarāḥ || 3.88 ||trayo muhūrttāhorātramāsāḥ

triṃśallavā muhūrttastriśanmuhūrttā ahorātraḥ |kadācittu rātriradhikā bhavati kadācid ūnā kadācitsamā
|tridaśāhorātrā māsaḥ |

dvādaśamāsakaḥ |saṃvatsaraḥ sonarātraḥ

catvāro māsā hemantānāṃ catvāro grīṣmāṇāṃ catvāro varṣāṇām ity ete dvādaśa māsā saṃvatsaraḥ
sārdhamūnarātraiḥ |saṃvatsareṇa hi ṣaḍūnarātrā nipātyante | kathaṃ kṛtvā |

“hemantagrīṣmavarṣāṇām adhyardhe māsi nirgate |śeṣe ’rdhamāse vidvadbhir ūnarātro nipātyate
||”

uktaṃ varṣapramāṇam |

kalpasyedānīṃ vaktavyam |

kalpo bahuvidhaḥ smṛtaḥ || 3.89 ||

antarakalpo saṃvarttakalpo vivartakalpo mahākalpaśceti | tatra tāvat

saṃvarttakalpo narakāsaṃbhavāt bhājanakṣayaḥ |

narakeṣu hi sattvāsaṃbhavāt prabhṛti yāvat bhājanasaṃkṣayaḥ | dve hi saṃvarttanyau |gatisaṃvartanī
dhātusaṃvartanī ca |punar dve saṃvartanyau | sattvasaṃvartanī bhājanasaṃvartanī ca
|bhavati sa kālo yannarakeṣu sattvāścyavante nopapadyante | sa ārambhaḥ saṃvartakalpasya |yadayaṃ
loko viṃśatyantarakalpān vivṛtto ’sthāt tanniryātaṃ vaktavyam |yadviṃśatimantarakalpān
saṃvartiṣyate tat pratipannaṃ vaktavyam |yadā narakeṣvekasattvo nāvaśiṣṭo bhavati iyatā
’yaṃ lokaḥ saṃvṛtto bhavati |yaduta narakasaṃvarttanyā yasya tadānīṃ niyataṃ narakavedanīyaṃ
karma ghriyate sa lokadhātvantaranarakeṣu kṣipyate |evaṃ tiryaksaṃvarttanī pretasaṃvarttanī
ca vaktavyā |mahāsamudragatāstiryañcaḥ pūrvaṃ saṃvartante |manuṣyasahacariṣṇavastu
tair eva sārdhaṃ bhavanti |sa kālo yanmanuṣyeṣv anyatamaḥ sattvaḥ svayamanācāryakaṃ dharmatāprātilambhikaṃ
prathamaṃ dhyānaṃ samāpadyate sa tasmāt vyutthāya vācaṃ bhāṣate sukhaṃ vata
vivekajaṃ prītisukhaṃ śāntaṃ vata vivekajaṃ prītisukham iti |taṃ ca śabdaṃ śrutvā anye
’pi sattvāḥ samāpadyante |kālaṃ kṛtvā brahmaloka upapadyante |yadā jambūdvīpa ekasattvo ’pi
nāvaśiṣṭo bhavati iyatā ’yaṃ lokaḥ saṃvṛtto bhavati yaduta jambūdvīpasaṃvartanyā |evaṃ
pūrvavidehagodānīyottarakurusaṃvartanyo vaktavyāḥ |yadā manuṣyeṣvekasattvo ’pi nāvaśiṣṭo bhavati
iyatā ’yaṃ lokaḥ saṃvṛtto bhavati yaduta manuṣyagatisaṃvarttanyā |auttarakauravāstu
kālaṃ kṛtvā kāmāvacareṣu deveṣūpapadyante |tatra vairāgyābhāvāt |evaṃ cāturmahārājakāyikeṣv
api deveṣu prathamaṃ dhyānaṃ samāpadya brahmaloka upapadyante |yadā tatraikasattvo ’pi
nāvaśiṣṭo bhavati iyatā ’yaṃ lokaḥ saṃvṛtto bhavati yaduta cāturmahārājakāyikasaṃvartanyā
|evaṃ yāvat paranirmitavaśavartisaṃvarttnyo vaktavyāḥ |yadaikasattvo ’pi kāmāvacareṣu deveṣu
nāvaśiṣṭo bhavati iyatā ’yaṃ lokaḥ saṃvṛtto bhavati yaduta kāmadhātusaṃvartanyā |brahmaloke
’pyanyatamaḥ sattvo dharmatāprātilambhikaṃ dvitīyaṃ dhyānaṃ samāpadyotthāya vācaṃ bhāṣate
sukhaṃ vata samādhijaṃ prītisukhaṃ śāntaṃ vata samādhijaṃ prītisukham iti |taṃ śabdaṃ
śrutvā ’nye ’pi sattvāḥ samāpadyante kālaṃ ca kṛtvā ābhāsvareṣu deveṣūpapadyante |yadā brahmaloka
ekasattvo ’pi nāvaśiṣṭo bhavati iyatā ’yaṃ lokaḥ saṃvṛtto bhavati yaduta sattvasaṃvartanyā
|tataḥ śūnye bhājane ita eva sāmantakāt sattvānāṃ tadākṣepake karmaṇi parikṣīṇe
sapta sūryāḥ prādurbhūya krameṇa yāvat pṛthivīṃ sumeruṃ ca niḥśeṣaṃ dahanti |tasmād evaṃ prajvalitādarcirvāyunā
kṣiptaṃ śūnyaṃ brāhmaṃ vimānaṃ nirdahat paraiti |tacca tadbhūmikamevārcirveditavyam
|na hi visabhāgā apakṣālāḥ kramante |tatsaṃbaddhasaṃbhūtatvāt tasmāt tadity
uktam |kāmāvacaro hy agnī rūpāvacaramagniṃ saṃbadhnātīti |evam anyasyām api saṃvartanyāṃ
yathāyogaṃ veditavyam iti |narakeṣu sattvānāṃ cyutyanutpādāt prabhṛti yāvat bhājanānāṃ saṃkṣaya
eṣa kālaḥ |

vivartakalpaḥ prāgvāyoryāvannarakasaṃbhavaḥ || 3.90 ||

prathamādvāyoḥ prabhṛti yāvannarakeṣu sattvasambhavaḥ eṣa kālo vivartakalpa ity ucyate |tathā
saṃvṛte hi loka ākāśamātrāvaśeṣaścira kālaṃ tiṣṭhati yāvat punar api sattvānāṃ karmādhipatyena
bhājanānāṃ pūrvanimittabhūtā ākāśe mandamandā vāyavaḥ syandante |tadā yadayaṃ loko
viṃśatimantarakalpān saṃvṛtto ’sthāttanniryātaṃ vaktavyam |yadviṃśatimantarakalpān vivarttiṣyate
tadupayātaṃ vaktavyam |tataste vāyavo vardhamānā yathoktaṃ vāyumaṇḍalaṃ jāyate |tataḥ
śanairyathoktakramavidhānaṃ sarvaṃ jāyate apmaṇḍalaṃ kāñcanamayī mahāpṛthivī dvīpāḥ sumervādayaś
ca |prathamaṃ tu brāhma vimānamutpadyate |tato yāvat yāmīyaṃ tato vāyumaṇḍalādīni
|iyatā ’yaṃ loko vivṛtto bhavati yaduta bhājanavivartanyā |athānyataraḥ sattva ābhāsvarebhyaścyutvā
śūnye brāhme vimāna utpadyate |anye ’pi sattvāstataścyutvā brahmapurohiteṣūpapadyante
|tato brahmakāyikeṣu paranirmitavaśavartiṣu |krameṇa yāvad uttarakurau godānīye pūrvavidehe
jambūdvīpe preteṣu tiryakṣu narakeṣūpapadyante |dharmatā hy eṣā yat paścāt saṃvartate
tat pūrvaṃ vivarttate |yadā narakeṣvekaḥ sattvo ’pi prādurbhūto bhavati tadā yadayaṃ
loko viṃśatimantarakalpān vivartate tanniryātaṃ bhavati |yadviṃśatimantaralpān vivarttaḥ
sthāsyati tadupayātaṃ bhavati |

