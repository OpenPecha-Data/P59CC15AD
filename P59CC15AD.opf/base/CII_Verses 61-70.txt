katame ime dharmāś caturvidhā nirdiṣṭā ity āha

cittacaittāḥ

atha ye cittaviprayuktā rūpiṇaś ca dharmās te katham ity āha |

tathā ’nye ’pi saṃprayuktakavarjitāḥ |

prayuktakahetunaikena varjitāḥ anye ’pi kliṣṭādayo dharmās tathaivotpadyante yathā cittacaīttāḥ
|tatra kliṣṭāś caturbhyo vipākajāś ca |śeṣās tribhyaḥ prathamānāsravā dvābhyām | ekahetusaṃbhūto
nāsti dharmaḥ ||samāpto hetuvistaraḥ ||

pratyayāḥ katame |

catvāraḥ pratyayā uktāḥ

kvoktāḥ | sūtre | “catasraḥ pratyayatāḥ | hetupratyayatā samanantarapratyayatā ālambanapratyayatā
adhipatipratyayatā ceti” |pratyayajātiḥ pratyayatā | tatra

hetvākhyaḥ pañca hetavaḥ || 2.61 ||

kāraṇahetuvarjyāḥ pañca hetavo hetupratyayaḥ |

cittacaittā acaramā utpannāḥ samanantaraḥ |

arhataḥ paścimān apāsyotpannāś cittacaittāḥ samanantarapratyayaḥ |samaś cāyam anantaraś ca pratyaya
iti samanantarapratyayaḥ |ata eva rūpaṃ na samanantarapratyayo viṣamotpatteḥ |tathā
hi kāmāvacarasya rūpasyānantaraṃ kadācit kāmāvacaraṃ rūpāvacaraṃ cāvijñaptirūpam utpadyatekadācit
kāmāvacaraṃ cānāsravaṃ ceti vyākulo rūpasaṃmukhībhāvaḥ | avyākulas tu samanantarapratyayaḥ
|aniruddha evaikasminn aupacayikarūpasantāne dvitīyotpatter iti bhadanta vasumitraḥ
|alpabahutarotpatter iti bhadantaḥ |kadācid dhi mahato rūpād alpam utpadyate | tadyathā
palālarāśer bhasma |kadācid alpād bahūtpadyate | tadyathā vaṭanikāyāḥ krameṇa yāvad anekaśākhāvaroho
nyagrodha iti |nanu cāsti caittānām apy alpabahutarotpattiḥ | kuśalākuśalāvyākṛteṣu
cittesu savitarkasavicārādau ca samādhitraye |asti jātyantaraṃ prati na svajātim |na
hi kadācid bahutarā vedanotpadyate saṃjñādayo vā |kiṃ punaḥ svajāter eva samanantarapratyayo
bhavati |naitad asti |sakala eva kalāpaḥ sakalasya kalāpāntarasya samanantarapratyayo
na tv alpakād vedanādidravyāt prabhūtaṃ vedanādidravyam utpadyata ity etāvad evātroktam
|santānasabhāgikās tu manyante “svajāter eva samanantarapratyayaḥ |tadyathā cittaṃ cittasyaiva
vedanā vedanāyā eveti” vistaraḥ |yadā tv akliṣṭāntaraṃ kliṣṭam utpadyate tasya kleśasya
pūrvaniruddhaḥ kleśaḥ samanantarapratyayas tadyathā nirodhasamāpatticittaṃ vyutthānacittasyeti
|tad etan na vartsyate | prathamānāsravacittānutpattiprasaṅgātcittaviprayuktā api
saṃskārāḥ | ata eva vyākulasaṃmukhībhāvān na samanantarapratyayas traidhātukāpratisaṃyuktānāṃ
yugapat saṃmukhībhāvāt |kasmād anāgato neṣyate samanantarapratyayaḥ |vyākulatvād anāgatasyādhvanaḥ
pūrvottaratā ’bhāvāt |kathaṃ tarhi bhagavān jānāti amuṣyānāgatasyānantaram idam
anāgataṃ bhāvīti |atītasāṃpratānumānāt |atītaṃ kilādhvānaṃ paśyati bhagavān evañjātīyakāt
karmaṇaḥ evañjātīyako vīpākaḥ utpanno dharmād vā dharmaḥ |idaṃ cāpi saṃpraty evañjātīyakaṃ
karma |tasmād ato ’py evañjātīyako vipāka utpatsyate dharmād vā dharma iti jānāti |na
cānyat jñānam ānumānikaṃ bhavati |yasmād atītasāṃpratānumānena bhagavān vikīrṇāny anāgatāni
dravyāṇi pratyakṣam īkṣitvā jānāty anena pudgalenaivaṃvidhaṃ karma kurvatedam anāgataṃ phalaṃ
parigṛhītam iti |evaṃ tarhi bhagavān pūrvāntam adṛṣṭvā ’parāntaṃ na jānīyāt |anye punar
āhuḥ | phalacihnabhūtaḥ sattvānāṃ santatau cittaviprayuktaḥ saṃskāraviśeṣo ’sti yaṃ vyavalokya
bhagavān anāgataṃ jānāty asaṃmukhīkṛtvāpi dhyānam abhijñāṃ ceti |naimittiko hi nāma
bhagavān syād evaṃ sati na punaḥ sākṣātkārī |tasmāt sarvam icchāmātreṇa bhagavān jānātīti
sautrāntikāḥ |“acintyo hi buddhānāṃ buddhiviṣaya”1 ity uktaṃ bhagavatā |atha asaty anāgatasya
kramaniyamāvasthāne kasmād agradharmānantaraṃ duḥkhe dharmajñānakṣāntir evotpadyate
nānyo dharmaḥ |evaṃ yāvad varjopamānantaraṃ kṣayajñānam evotpadyate nānyo dharma iti |yasya
yatpratibaddha utpādaḥ sa tasyānantaram utpadyate |tadyathā bījādīnām aṅkurādayo vināpi
samanantarapratyayeneti |kasmād arhataś caramāś cittacaittā na samanantarapratyayaḥ |anyacittāsaṃbandhanāt
|nanu caivaṃ samanantaraniruddhaṃ cittaṃ mano bhavatīty anantara vijñānābhāvāt
mano ’pi caramaṃ cittaṃ na prāpnoti |āśrayabhāvapratibhāvitaṃ mano na kāritraprabhāvitam
ity asty evāśrayabhāvaḥ |kāraṇāntaravaikalyāt tu vijñānāntaraṃ notpadyata iti |kāritraprabhāvitas
tu samanantarapratyayas tena yo dharmaḥ phalaṃ pratigṛhītaḥ sa sarvair api dharmaīḥ
sarvaprāṇibhir vā na śakyaṃ pratibanddhuṃ yathā notpadyate |ye dharmāś cittasamanantarāś
cittanirantarā api te |catuṣkoṭikaḥ |prathamā koṭir acittakāyāḥ samāpatter vyutthāna
cittaṃ dvitīyādayaś ca samāpattikṣaṇāḥ |dvitīyā koṭiḥ prathamasya samāpattikṣaṇasya sacittakāyāś
cāvasthāyā jātyādayaḥ |tṛtīyā koṭiḥ prathamaḥ samāpattikṣaṇaḥ sacittikā cāvasthā
|caturthī koṭi dvīrtīyādīnāṃ samāpattikṣaṇānāṃ jātyādayo vyutthānacittasya ca |ye dharmāś
cittasamanantarāḥ samāpattinirantarā api te |catuṣkoṭikaḥ |ye tṛtīyā caturthyau te prathamādvitīye
ye prathamādvitīye te tṛtīyācaturthyau karttavye |katham idānīṃ dūrāntaravicchinnaṃ
vyutthānacittaṃ samāpatticittasya samanantaram ity ucyate |cittāntarāvyavahitatvāt || uktaḥ
samanantarapratyayaḥ ||

ālambanaṃ sarvadharmāḥ |

yathāyogaṃ cakṣurvijñānasya sasaṃprayogasya rūpam | śrotravijñānasya śabdaḥ | grāṇavijñānasya
gandhaḥ | jihvāvijñānasya rasaḥ | kāyavijñānasya spraṣṭavyam | mannovijñānasya sarvadharmāḥ
|yo dharmo yasya dharmasyālambanaṃ na kadācit sa dharmas taddharmasya nālambanam | anālambyamāno
’pi tathālakṣaṇatvād |yathā ’nidhyamānam apīndhanam ucyate kāṣṭhādikaṃ tathālakṣaṇatvād
iti |ta ete cittacaittā dharmā āyatanadravyalakṣaṇaniyamenālambane yathāsvaṃ niyatāḥ
|kim āśrayaniyamena_ api niyatāḥ | om ity āha |utpannās tv āśrayasahitā anutpannā hy atītā
āśrayaviśliṣṭāḥ |atītā apy āśrayasahitā ity apare ||ukta ālambanapratyayaḥ ||

kāraṇākhyo ’dhipaḥ smṛtaḥ || 2.62 ||

ya eva kāraṇahetuḥ sa evādhipatipratyayaḥ |adhiko ’yaṃ pratyaya ity adhipatipratyayaḥ |ālambanapratyayo
’pi sarvadharmāḥ adhipatipratyayo ’pīti kim asty ādhikyam |na jātu sahabhuvo dharmā
ālambanaṃ bhavanti |bhavanti tv adhipatipratyaya ity asyaivādhikyam |adhikasya vā pratyayaḥ
|sarvaḥ sarvasya saṃskṛtasya svabhāvavarjyasya |syād dharmo dharmasya caturbhir api
pratyayair na pratyayaḥ |syāt svabhāvaḥ svabhāvasya parabhāvo ’pi |syāt saṃskṛtam asaṃskṛtasyāsaṃskṛtaṃ
cāsaṃskṛtasya |

athaite pratyayāḥ kāritraṃ kurvantaḥ kim avasthe dharme kurvanti |hetupratyayas tāvat pañcavidha
uktaḥ | tatra

nirudhyamāne kāritraṃ dvī hetū kurutaḥ |

nirudhyamānaṃ nāma varttamānam | nirodhābhimukhatvāt |

tatra sahabhūsaṃprayuktakahetu kāritraṃ kurutaḥ |sahotpanne ’pi phale tayor vyāpāraḥ |

trayaḥ |jāyamāne

jāyamānaṃ nāmānāgatam utpādābhimukham |tatra sabhāgasarvatragavipākahetavaḥ kāritraṃ kurvanti
|evaṃ tāvad dhetupratyayaḥ |

tato ’nyau tu pratyayau tadviparyayāt || 2.63 ||

yena kāritranyāyena hetupratyayau dvidhā kṛtvoktas tadviparyayāt samanatarapratyayālambanapratyayau
veditavyau |samantarapratyayo jāyamāne kāritraṃ karoty avakāśadānāt |ālambanapratyayo
nirudhyamāne | varttamānaiś cittacaittair grahaṇāt |adhipatipratyayas tu sarvasyām avasthāyām
anāvaraṇabhāvenāvasthita ity etad evāsya kāritram ||uktāḥ sakāritrāḥ pratyayāḥ ||

atha katamo dharmaḥ katibhiḥ pratyayair utpadyate |

caturbhiś cattacaittā hi

tatra hetupratyaya eṣāṃ sarve pañca hetavaḥ |samantarapratyayaḥ pūrvakāś cittacaittā anyair
avyavahitāḥ |ālambanapratyayo yathāyogaṃ pañca viṣayāḥ sarve dharmāś ca |adhipatipratyayaḥ
svabhāvavarjyāḥ sarvadharmāḥ |

samāpattidvayaṃ tribhiḥ |

nirodhāsaṃjñisamāpattyor ālambanapratyayo nāsti | na hi te ālambike |hetupratyayas tu tayor
dvividho hetuḥ | sahabhūhetuś ca jātyādayaḥsabhāgahetuś ca pūrvotpannā samānabhūmikāḥ kuśalā
dharmāḥ |samanantarapratyayaḥ sa saṃprayogaṃ samāpatticittam |adhipatipratyayaḥ pūrvavat
|cittābhisaṃskārajatvād ete samāpattī cittasamanantare |cittotpattivibandhakatvāt na samanantarapratyayaḥ
|

dvābhyām anye tu jāyante

anye tu viprayuktā rūpiṇaś ca dharmā hetvadhipatipratyayābhyāṃ jāyante yathāvihitam eva |āha
tu “pratyayebhyo bhāvā upajāyante na punaḥ sarvasyaiva jagataḥ īśvarapuruṣapradhānādikaṃ
kāraṇam iti |ko ’tra hetuḥ | yadi khalu hetukṛtāṃ siddhiṃ manyase |nanu ca atha evāsya vādasya
vyudāsaḥ prāpnoty ekaṃ kāraṇam īśvarādikaṃ sarvasyeti |

api ca

neśvarādeḥ kramādibhiḥ || 2.64 ||

yadi hy ekam eva kāraṇam īśvaraḥ syād anyad vā yugapat sarveṇa jagatā bhavitavyaṃ syāt |dṛśyate
ca bhāvānāṃ kramasaṃbhavaḥ |sa tarhi cchandavaśād īśvarasya syād ayam idānīm utpadyatām
ayaṃ nirudhyatām ayaṃ paścād iti |cchandabhedāt tarhi siddham anekaṃ kāraṇaṃ syāt |sa cāpi
cchandabhedo yugapat syāt taddhetor īśvarasyābhinnatvāt |kāraṇāntarabhedāpekṣaṇe vā neśvara
eva kāraṇaṃ syāt |teṣām api ca kramotpattau kāraṇāntarabhedāpekṣaṇād anavasthāprasaṅga
syād ity anantarabhedāyāḥ kāraṇaparaṃparāyā anāditvābhyupagamād ayam īśvarakāraṇādhimuktaḥ
śākyapūrvīyam eva nyāyaṃ nātivṛttaḥ syāt |yogapadye ’pīśvaracchandānāṃ jagato na yaugapadyam
|yathācchandam utpādanād iti cet | na |teṣāṃ paścād viśeṣābhāvāt |kaś ca tāvad īśvarasyeyatā
sargaprayāsenārthaḥ |yadi prītis tāṃ tarhi nāntareṇopāye śaktaḥ kartum iti na tasyām
īśvaraḥ syāt tathaiva cānyasmin |yadi ceśvaro narakādiṣu prajāṃ bahubhiś cetibhir upasṛṣṭāṃ
sṛṣṭvā tena prīyate namo ’stu tasmai tādṛśāyeśvrāya |sugītaś cāyaṃ tam ārabhya śloko
bhavati |

“yan nirdahati yat tīkṣṇo yad ugro yat pratāpavān |māṃsaśoṇitamajjādayat tato rudra ucyata”
iti |

ekaṃ khalv api jagataḥ kāraṇaṃ parigṛhṇatā ’nyeṣām arthānāṃ pratyakṣaḥ puruṣakāro nihgṛhṇutaḥ
syāt |sahāpi ca kāraṇaiḥ kārakam īśvaraṃ kalpayatā kevalo bhaktivādaḥ syat |kāraṇebhyo ’nyasya
tad utpattau vyāpārādarśanāt |sahakāriṣu cānyeṣu kāraṇeṣv īśvaro neśvaraḥ syāt |athādisarga
īśvarahetukaḥ |tasyāpy anyān apekṣatvād īśvaravad anāditvaprasaṅga |evaṃ pradhāne
’pi yathāyogaṃ vācyam |tasmān na lokasyaikaṃ kāraṇam asti |svāny evaiṣāṃ karmāṇi tasyāṃ tasyāṃ
jātau janayanti |akṛtabuddhayas tu varākāḥ svaṃ svaṃ vipākaphalaṃ cānubhavanta īśvaram
aparaṃ mithyā parikalpayanti |gatam etad

yat tu khalu tad uktaṃ “dvābhyām anye tu jāyanta” iti |

atha kathaṃ bhūtāni bhūtānāṃ hetupratyayaḥ |

dvidhā bhūtāni taddhetuḥ

bhūtahetur ity arthaḥ | sabhāgasahabhūhetubhyāṃ

bhautikasya tu pañcadhā |

bhautikasya tu bhūtāni pañcaprakāro hetuḥ | katham |

“jananān niḥśrayāt sthānād upastambhogavṛṃhaṇāt”

so ’yaṃ kāraṇahetur eva punaḥ pañcadhā bhinnaḥ |jananahetus tebhya utpatteḥ |niśrayahetur jātasya
bhūtānuvidhāyitvāt puruṣakāraphalād ācāryādiniḥśrayavat |pratiṣṭhāhetur ādhārabhāvāt
| citrakṛtyavat |upastambhahetur anucchedahetutvāt |evam eṣāṃ janmavikārādhārasthitivṛddhihetutvam
ākhyātaṃ bhavati |

tridhā bhautikam anyonyaṃ |

hetusahabhūsabhāgavipākahetubhiḥkāraṇahetur aviśeṣavarttitvāt na sarvadā gaṇyate |tatra sahabhūhetur
anyonyaṃ cittānuparivartti kāyavākkarma |nānyad upādāyarūpam |sabhāgahetuḥ sarvaṃ
pūrvotpannaṃ sabhāgasya |vipākahetur yasya vākkarmaṇaś cakṣurādayo vipākaḥ |

bhūtānām ekadhaiva tat || 2.65 ||

bhūtānāṃ tu tadbhūtikaṃ rūpaṃ vipākahetur eva yasya kāyavākkarmaṇo bhūtāni vipākāḥ |

abhedena cittacaittāḥ samanantarapratyaya uktā niyamas tu noktaḥ kasya cittasyānantaraṃ kasyotpaktir
iti |sa idānīṃ vaktavyaḥ |tatra tāvat samāsena dvādaśa cittāni |kim artham ity āha

kuśalākuśalaṃ kāme nivṛtānivṛtaṃ manaḥ |

kāmadhātau catvāri cittāni |kuśalam akuśalaṃ nivṛtāvyākṛtam anivṛtāvyākṛtaṃ ca |

rūpārūpyeṣv akuśalād anyatra

rūpadhātāv akuśalaṃ nāsti | trīṇi santi |evam ārūpyadhātau | ity etāni sānusravāṇi daśa cittāni
bhavanti |

anāsravaṃ dvidhā || 2.66 ||

śaikṣam aśaikṣaṃ ca | evam etāni dvādaśa cittāni bhavanti | tatra

kāme nava śubhāc cittāc cittāni

anantaram iti paścād vakṣyati |kāmadhātau yat kuśalaṃ cittaṃ tasmād anantaraṃ nava cittāny utpadyante
|svabhūmikāni catvāri | rūpāvacare dve |samāpattikāle kuśalaṃ pratisandhikāle nivṛtam
|ārūpyāvacaraṃ nivṛtam eva pratisandhikāle |ativiprakṛṣṭatvāt na kuśalam |ārūpyā hi
kāmadhātoś catasṛbhir dūratābhir dūre |āśrayākārālambanapratipakṣadūratābhiḥ |

śaikṣamaśaikṣaṃ ceti |

aṣṭābhya eva tat |

tatra punaḥ kāmāvacaraṃ kuśalaṃ cittam aṣṭābhyaḥ samanantaram utpadyate |svabhūmikebhyaś caturbhyo
rūpāvacarābhyāṃ dvābhyām |kuśalāc ca vyutthānakāle |nivṛtāc ca kliṣṭasamāpattyutpīḍitasyādhārakuśalabhūmisaṃśrayaṇāt
|śaikṣāśaikṣābhyāṃ ca vyutthānakāle |

daśabhyo ’kuśalaṃ

śaikṣāśaikṣe hitvā kāmadhātau hi pratisandhimukhataḥ sarvebhyo rūpārūpyacittebhyaḥ samanantaram
akuśalaṃ cittam utpadyate |

tasmāc catvāri |

akuśalāc cittāt samanantaraṃ cittāny utpadyante svabhūmikāny eva |yathā ’kuśalam uktaṃ kāmadhātau

nivṛtaṃ tathā || 2.67 ||

daśabhya eva samanantaram | tasmāc ca punaś catvāry eva |

pañcabhyo ’nivṛtaṃ

kāma iti varttate | anivṛtāvyākṛtaṃ cittaṃ pañcabhyaḥ samanantaram utpadyate |svabhūmikebhyaś
caturbhyo rūpāvacarāc ca kuśalān nirmāṇacittam |

tasmāt sapta cittāny anantaram |

anivṛtāvyākṛṭāt kāmāvacarāt svabhūmikāni catvāri | rūpāvacare dve |kuśalaṃ nirmāṇacittād anantaram
|kliṣṭam pratisandhikāle |ārūpyāvacaraṃ ca kliṣṭam pratisandhikāla eva |

rūpe daśaikaṃ ca śubhāt

rūpe dhātau yat kukśalaṃ cittaṃ tasmād anantaram ekādaśa cittāny utpadyante |ārupyāvacaram anivṛtāvyākṛtaṃ
varjayitvā |

navabhyas tadanantaram || 2.68 ||

rūpāvacaraṃ tu kuśalaṃ cittaṃ navabhyaḥ samanantaram utpadyate |kāmāvacaraṃ kliṣṭadvayam ārupyāvacaraṃ
cānivṛtāvyākṛtaṃ hitvā |

aṣṭābhyo nivṛtaṃ

nivṛtāvyākṛtaṃ rūpāvacaraṃ cittam aṣṭabhya utpadyate |kāmāvacaraṃ kliṣṭadvayaṃ śaikṣāśaikṣe
ca sthāpayitvā |

tasmāt ṣaṭ

rūpāvacarān nivṛtāvyākṛtād anantaraṃ ṣaṭ |svabhūmikāni trīṇi kāmāvacarāṇi cānivṛtāvyākṛtaṃ muktvā
|

tribhyo ’nivṛtaṃ punaḥ |

rūpāvacaram anivṛtāvyākṛtaṃ tribhyaḥ svabhūmikebhya eva |

tasmāt ṣaṭ

svabhūmikāni trīṇi | kāmāvacare ca kliṣṭe | ārūpyāvacaraṃ ca |yathā rūpadhātāv anivṛtāvyākṛtam
uktam |

evam ārūpye tasya nītiḥ |

tatas tad apy anivṛtāvyākṛtaṃ tribhya evotpadyate svabhūmikebhyaḥ |tasmād api ca ṣaḍ evotpadyante
| svabhūmikāni trīṇi adharadhātukāni ca kliṣṭāni |

śubhāt punaḥ || 2.69 ||

nava cittāni

ārūpyāvacarāt kuśalān nava cittāny utpadyante |kāmāvacaraṃ kuśalaṃ kāmarūpāvacare cānivṛtāvyākṛte
hitvā |

tat ṣaṇṇāṃ

ārūpyāvacaraṃ kukśalaṃ svebhyas tribhyo rūpāvacarāt kukśalāc chaikṣāśaikṣābhyāṃ ca |

nivṛtāt sapta

ārūpyāvacarān nivṛtāt svabhūmikāni trīṇi rūpāvacaraṃ kuśalaṃ nivṛtaṃ ca kāmāvacaraṃ kliṣṭadvayam
|

tat tathā |

tad api saptabhya evotpadyate | kāmarūpāvacarāṇi kliṣṭāni śaikṣāśaikṣe ca hitvā |

caturbhyaḥ śaikṣam |

traidhātukebhyaḥ kuśalebhyaḥ śaikṣāc ca |

asmāt tu pañca

tāny eva catvāry aśaikṣaṃ ca |

aśaikṣaṃ tu pañcakāt || 2.70 ||

