kāmopapattayas tisraḥ kāmadevāḥ samānuṣāḥ |

kathaṃ kṛtvā |santi sattvāḥ pratyupasthitakāmāḥ pratyupasthiteṣu kāmeṣv aiśvaryaṃ vaśe vartayanti
|tadyathā manuṣyās tadekatyāś ca devāḥ | te punaś catvāro devanikāyāḥ |santi sattvā
nirmitakāmā nirmāya kāmānaiśvarya vaśe vartayanti |tadyathā devā nirmāṇaratayaḥ |santi sattvāḥ
paranirmitakāmāḥ paranirmiteṣu kāmeṣv aiśvarya vaśe varttayanti |tadyathā devāḥ paranirmitavaśavarttinaḥ
|tā etā yathot pannaparibhogitvāt yathecchātmanirmitaparibhogitvādyathecchātmapara
nirmitaparibhogitvāc ca tisraḥ kāmopapattaya ityucyante |rūpadhātau tu

sukhopapattayastriso navatridhyānabhūmayaḥ || 3.71 ||

triṣu dhyāneṣu yā nava bhūmayaḥ tāstisraḥ sukhopapattayaḥ |te hi devā vivekajena samādhijena
ca prītisukhena ca niṣprītikena ca sukhena sukhaṃ viharanto dīrghamadhvānaṃ tiṣṭhanti |ata
etā nirduḥkhadīrghasukhatvāt sukhā upapattayaḥ sukhopapattayaḥ |dhyānāntarotpattau tu prītisukhābhāvātsukhopapattitvaṃ
vicāryam |

yāny etāni devānāṃ dvāviṃśatisthānānyuktāni teṣām adharād uttaraṃ kiyadviprakṛṣṭam |naitat sarvaṃ
yojanaparisaṃkhyayā sukaraṃ parisaṃkhyātum | api tu

sthānāt sthānādadho yāvat tāvad ūrdhvaṃ tatastataḥ |

jambūdvīpāt prabhṛti yaduttaraṃ sthānaṃ tasmād yāvad adho jambūdvīpas tāvat punas tasmādūrdhvaṃ
sthānāntaram |tadyathā caturthī pariṣaṇḍā caturṇāṃ mahārājānāṃ mūlasthānamitaś catvāriṃśadyojanasahasrāṇi
|tasmād yāvad adhojambūdvīpas tāvad ūrdhvaṃ tridaśānāṃ sthānam tasmād
api yāvad adho jambūdvīpas tāvad ūrdhvaṃ yāmānāṃ sthānam |tato ’pi yāvad adho jambūdvīpas
tāvad ūrdhvaṃ tuṣitānāṃ sthānam iti |evaṃ vistareṇa sarvamanukramya sudarśanebhyo yāvad adho
jambūdvīpas tāvad ūrdhvaṃmakaniṣṭhānāṃ sthānam |tasmād ūrdhvaṃ na punaḥ sthānamasti | ata
eva jyeṣṭhabhūtvādakaniṣṭhā ucyante |aghaniṣṭhā ity apare |aghaṃ kila cittasthaṃ rūpaṃ
tanmātraniṣṭheti |

kiṃ punar adharasthānopapannā urdhvāni vimānāni gatvā paśyanti

nordhvaṃ darśanam asty eṣām anyatrarddhiparāśrayāt || 3.72 ||

ṛddhyā vā trāyastriṃśā yāmān | gaccheyuḥ |parāśrayeṇa vā yadvṛddhimatā nīyeran devena vā tatratyena
|evaṃ śeṣāḥ |āgataṃ tūrdhvopapannaṃ paśyennatūrdhvadhātukaṃ nordhvabhūmikam |yiathā
spraṣṭavyaṃ na spṛśedaviṣayatvāt |ata eva tenāsvena kāyenāgacchanti |kiṃ tarhi nirmitenādharabhūmikena
tadicchayā paśyedihatyamiveti nikāyāntarīyāḥ |

athaiṣāṃ yāmādivimānānāṃ kiyat pramāṇam |caturṇāṃ tāvad yāvat sumerumūrdhnaḥ ity eke |dviguṇottaram
ity apare | prathamaṃ tu dhyānaṃ yāvāṃś cāturdvīpakaḥ |dvitīyaṃ yāvān sāhasraścūḍiko
lokadhātuḥ |tṛtīyaṃ yāvān dvisāhasraḥ |caturthaṃ yāvāṃsrisāhasra ity eke |prathamādīni
sāhasrādiparimāṇāni |caturthaṃ tvaparimāṇamity apare |

atha ko ’yaṃ sāhasraścūḍiko lokadhātuḥ ko dvisāhasrastrisāhasro vā |

caturdvīpakacandrārkamerukāmadivaukasām |brahmalokasahasraṃ ca sāhasraścūḍiko mataḥ || 3.73
||

sahasrañjaṃbūdvīpānāṃ pūrvavidehānām aparagodānīyānām uttarakuruṇāṃ sahasraṃ sūryāṇāṃ candrāṇāṃ
sumerūṇāṃ sahasraṃ cāturmahārājakāyikānāṃ devānāṃ yāvat paranirmitavaśavartināṃ sahasraṃ
brahmalokānām ayam ucyate sāhasraścūḍiko lokadhātuḥ |

tatsahasraṃ dvisāhasro lokadhātus tu madhyamaḥ |

teṣāṃ cūḍikānāṃ lokadhātūnāṃ sahasraṃ dvisāhasro madhyamo lokadhātuḥ |

tatsahasraṃ trisāhasraḥ

teṣāṃ dvisāhasrāṇāṃ lokadhātūnāṃ sahasraṃ trisāhasramahāsāhasro lokadhātuḥ |eṣa hi kṛtsnaḥ

samasaṃvartasaṃbhavaḥ || 3.74 ||

samaṃ saṃvartate samaṃ vivartate | saṃbhavo hi vivartaḥ ityuttaratra vyākhyāsyate |

kiṃ khalu yathā bhājanānāṃ pramāṇabheda evaṃ tadvāsinām api sattvānāṃ pramāṇabhedo ’sti |astīty
āha | tatra tāvat

jāmbūdvīpāḥ pramāṇena catuḥsārdhatrihastakāḥ |

jambūdvīpakā manuṣyāḥ pramāṇārdhacaturhastakāḥ kecittu caturhastakāḥ

dviguṇottaravṛddhyā tu pūrvagodottarāhvayāḥ || 3.75 ||

pūrvavidehakā godānīkā uttarakauravāś ca manuṣyā aṣṭaṣoḍaśadvātriṃśaddhastakā yathākramam |

pādavṛddhyā tanuryāvat sārdhakrośo divaukasām |kāmināṃ

pādaḥ krośasya caturtho bhagaḥ |tanmātraṃ śarīraṃ cāturmahārājakāyikānāṃ dvau pādau trāyastriṃśānāṃ
trayo yāmānāṃ catvārastuṣitānāṃ pañca nirmāṇaratīnāṃ adhyardhaḥ krośaḥ paranirmitavaśavartinām
|

rupiṇāṃ tvādau yojanārdhaṃ

rūpiṇāṃ devānāṃ prathame sthāne brahmakāyikānām ardhayojanamātraṃ śarīram |

tataḥ param || 3.76 ||ardhārdhavṛddhiḥ

triṣu sthānesu brahmapurohitānāṃ yojanaṃ mahābrahmaṇo ’dhyardhaṃ parīttābhānāṃ dve yojane |

urdhvaṃ tu parīttābhebhya āśrayaḥ |dviguṇadviguṇā hitvā ’nabhrakebhya ’striyojanam || 3.77 ||

apramāṇābhānāṃ catvāri yojanāni | ābhāsvarāṇām aṣṭau |evaṃ dviguṇavṛddhyā yāvacchubhakṛtsnānāṃ
catuḥṣaṣṭiḥ |anabhrakāṇāṃ tato yojanatrayeṇa hīnaṃ dviguṇaṃ pañcaviṃśatiyojana śatam |tasmāt
pareṇa punaḥ puṇyaprasavānāṃ dviguṇaṃ dviguṇaṃ yāvad akaniṣṭhānāṃ ṣoḍaśayojanasahasrāṇi
śarīram |

evaṃ pramāṇabhinnānāṃ kimāyuṣo ’pyasti bhedaḥ | astīty āha |

sahasramāyuḥ kuruṣu

varṣāṇām |

dvayor ardhārdhavarjitam |

dvayordvipayorardhārdhaṃ varjayitvā pañca varṣaśatāni godānīyānām |ardhatṛtīye varṣaśate pūrvavidehānām
|

ihāniyatam

jambūdvīpe nāsty āyuṣo niyamaḥ kadācit bhūyo bhavati kadācid alpīyaḥ |

ante tu daśābdāḥ

abdaḥ saṃvatsaraḥ | ante hīyamānaṃ daśa varṣāṇyāyurbhavati |

ādito ’mitam || 3.78 ||

āditaḥ prāthamakalpikānaṃ manuṣyāṇām aparimāṇamāyurbhavati |sahasrādisaṃkhyayā parimātuṃ na
śakyate |

uktaṃ manuṣyāṇāṃ devānāṃ vaktavyam |taccāhorātraṃ vyavasthāpya śakyaṃ vaktum iti sa eva caiṣāṃ
vyavasthāpyate |

nṛṇāṃ varṣāṇi pañcāśadahorātro divaukasām |kāme ’dharāṇāṃ

yāni manuṣyāṇāṃ pañcāśadvarṣāṇi tāni kāmadhā tāvad harāṇāṃ devānāṃ cāturmahārājakāyikānām ekaṃ
rātrindivam |

tenāyuḥ pañcavarṣaśatāni tu || 3.79 ||

tena tatastenāhorātreṇa teṣāṃ triṃśadrātrakeṇa māsena dvādaśamāsakena saṃvatsareṇa divyāni pañcavarṣaśatānyāyuḥ
pramāṇam |

dviguṇottaramūrdhvānām ubhayaṃ

ūrdhvānāṃ devānām ubhaya dviguṇottaramahorātraś cāyuś ca | kathaṃ kṛtvā |yanmanuṣyāṇāṃ varṣaśataṃ
tattrāyastriṃśānāṃ devānām ekaṃ rātrindivam |tena rātrindivena divyaṃ varṣasahasramāyuḥ
|evaṃ yāmādīnāṃ yathākramam |mānuṣyakāṇi dve catvāryaṣṭau ṣoḍaśa varṣaśatānyekaṃ rātrindivam
|tena rātrindevena dve catvāryaṣṭau ṣoḍaśa divyāni varṣasahasrāṇyāyuṣaḥ pramāṇam |yugandharādūrvaṃ
sūryācandramasorabhāvāt ||kathaṃ devānām ahorātravyavasthānamālokakṛtyaṃ vā
|puṣpāṇāṃ saṃkocavikāsāt kumudabandhu vat śakunīnāṃ kūjanākūjanāt middhāpagamāgamāc ca ālokakṛtyaṃ
svayaṃprabhatvāt |uktam āyuḥ kāminām |

rūpiṇāṃ punaḥ |nāsty ahorātramāyustu kalpaiḥ svāśrayasaṃmitaiḥ || 3.80 ||

yeṣāṃ rūpiṇāmardhayojanamāśrayaḥ teṣām ardhakalpam āyuḥ | yeṣāṃ yojanaṃ teṣāṃ kalpam |evaṃ yasya
yāvad yojanamāśrayastasya tāvat kalpamāyuryavadakaniṣṭhānāṃ ṣoḍaśakalpasahasrāṇyāyuḥ
pramāṇam |

