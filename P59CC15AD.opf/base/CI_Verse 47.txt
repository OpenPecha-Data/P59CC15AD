tathā śrotraṃ

na kāyasyādharaṃ śrotram ūrdhvaṃ śabdo na ca śruteḥ |vijñānaṃ cāsya śabdastu kāyasyobhe ca sarvataḥ
iti

vistareṇa yojyam |

trayāṇāṃ tu sarvam eva svabhūmikam |

ghrāṇajihvākāyadhātūnāṃ kāyaviṣayavijñānāni svabhūmikāny eva |ity utsargaviśeṣeṇa kṛtvā punar
viśeṣaṇārtham apavāda ārabhyate |

kāyavijñānam adharasvabhūmi

kāyaḥ kāyadhātuḥ spraṣṭavyaṃ ca svabhūmikāny eva nityaṃ bhavanti |kāyavijñānaṃ tu keṣāñcit svabhūmikaṃ
yathākāmadhātuprathamadhyānopapannāṃ |keṣāñcid adharabhūmikaṃ yathā dvitīyādidhyānopapannānām
iti |

aniyataṃ manaḥ || 1.47 ||

kadācit kāyamanovijñānadharmaiḥ samānabhūmikaṃ mano bhavati kadācid ūrdhvādhobhūmikam |pañcabhūmike
’pi hi kāye sarvabhūmikāni manaādīni bhavanti samāpattyupapattikāle yathāyogam iti
vistareṇa samāpattinirdeśe kośasthāna etad ākhyāyiṣyate |atibahugranthabhāraparihārārthaṃ
tu nedānīṃ punar ākhyāyate |alpaṃ ca prayojanaṃ mahāṃś ca śrama iti samāpta ānuṣaṅgikaḥ prasaṅgaḥ
|idam idānīṃ vicāryate |

