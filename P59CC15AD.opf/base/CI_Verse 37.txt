kati vipākajāḥ dhātavaḥ katy aupacayikāḥ kati naiḥṣyandikāḥ kati dravayuktāḥ kati kṣaṇikāḥ |āha
|

vipākajaupacayikāḥ pañcādhyātmaṃ |

adhyātmaṃ tāvat pañca dhātavaḥ cakṣurādayo vipākajāś caupacayikāś ca |naiḥṣyandikā na santi
| tadvyatiriktaniṣyandābhāvāt |tatra vipākahetor jātāḥ vipākajāḥ |madhyapadalopāt gorathavat
|phalakālaprāptaṃ vā karma vipāka ity ucyate |vipacyata iti kṛtvā | tasmāj jātā vipākajāḥ
|phalaṃ tu vipaktir eveti vipākaḥ |bhavatu phalahetau phalopacāro yathā phale hetūpacāraḥ
|ṣaḍimāni sparśāyatanāni paurāṇaṃ karma veditavyam iti |āhārasaṃskārasvapnasamādhiviśeṣair
upacitā aupacayikāḥ |brahmacaryeṇa cety eke | anupaghātamātraṃ tu tena syān nopacayaḥ
|vipākasantānasyopacayasantānaḥ pratiprākāra ivārakṣā |śabda aupacayiko naiḥṣyandikaś cāsti
|

vipākajaḥ |na śabdaḥ

kiṃ kāraṇam | īhātaḥ pravṛtteḥ |yat tarhi prajñaptiśāstre uktaṃ pāruṣyavirateḥ subhāvitatvād
brahmasvaratā mahāpuruṣalakṣaṇaṃ nirvartta iti |tṛtīyā ’sau paraṃparety eke |karmabhyo hi
bhūtāni bhūtebhyaḥ śabdaḥ iti | pañcamy asau paraṃparety apare |karmabhyo hi vipākajāni mahābhūtāni
tebhyaś caupacayikāni tebhyo naiḥṣyandikāni tebhyaḥ śabda iti |evam tarhi śārīriky
api vedanā karmajabhūtasaṃbhūtatvān na vipākaḥ prapnoti |yadi śabdavad yuktivirodhaḥ syāt
|

apratighā aṣṭau naiḥṣyandikavipākajāḥ || 1.37 ||

katame ’ṣṭau | sapta cittadhātavo dharmadhātuś ca | naiḥṣyandikāḥ sabhāgasarvatragahetujanitāḥ
|vipākajā vipākahetujanitāḥ | aupacayikā na santy apratighānāṃ cayābhāvāt |

