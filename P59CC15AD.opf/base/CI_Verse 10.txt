cakṣuḥ katamat | cakṣurvijñānāśrayo rūpaprasāda iti vistaraḥ |nirddiṣṭāni pañcendriyāṇi |arthāḥ
pañcā nirddeśyāḥ | tatra tāvat

rūpaṃ dvidhā

varṇaḥ saṃsthānaṃ ca |tatra varṇaś caturvidho nīlādiḥ |tadbhedā anye |saṃsthānam aṣṭavidhaṃ
dīrghādi visātāntam |

tad eva rūpāyatanaṃ punar ucyate |

viṃśatidhā

tad yathā nīlaṃ pītaṃ lohitam avadātaṃ dīrghaṃ hrasvaṃ vṛttaṃ parimaṇḍalaṃ unnatam avanataṃ
sātaṃ visātaṃ abhraṃ dhūmo rajo mahikā cchāyā ātapaḥ ālokaḥ andhakāram iti |kecin nabhaś caikavarṇam
iti ekaviṃśatiṃ saṃpaṭhanti |tatra sātaṃ samasthānam |visātaṃ viṣamasthānam |mahikā
nīhāraḥ |ātapaḥ sūryaprabhā |ālokaś candratārakāgnyoṣadhimaṇīnāṃ prabhāchāyā yatra rūpāṇāṃ
darśanam |viparyayād andhakāram |śeṣaṃ sugamatvān na vipañcitam |asti rūpāyatanaṃ varṇato
vidyate na saṃsthānataḥ |nīlapītalohitāvadātacchāyātapālokāndhakārākhyam |asti saṃsthānato
na varṇataḥ |dīrghādīnāṃ pradeśaḥ kāyavijñaptisvabhāvaḥ |asty ubhayathā |pariśiṣṭaṃ
rūpāyatanam |ātapālokau_eva varṇato vidyeta ity apare | dṛśyate hi nīlādīnāṃ dīrghādipariccheda
iti |kathaṃ punar ekaṃ dravyam ubhayathā vidyate |asty ubhayasya tatra prajñānāt |jñānārtho
hy eṣa vidir na sattārthaḥ |kāyavijñaptāv api tarhi prasaṅgaḥ |uktam rūpāyatanam
||

śabdas tv aṣṭavidhaḥ

upāttānupāttamahābhūtahetukaḥ sattvāsattvākhyaś ceti caturvidhaḥ |sa punar manojñāmanojñabhedād
aṣṭavidho bhavati |tatropāttamahābhūtahetuko yathā hastavācchabdaḥ |anupāttamahābhūtahetuko
yathā vāyuvanaspatinadīśabdaḥ |sattvākhyo vāgvijñaptiśabdaḥ |asattvākhyo ’nyaḥ |upāttānupāttamahābhūtahetuko
’py asti śabda ity apare |tad yathā hastamṛdaṅgasaṃyogaja iti |sa
tu yathaiko varṇaparamāṇur na bhūtacatuṣkadvayam upādāyeṣyate tathā naivaiṣṭavya iti |uktaḥ
śabdaḥ |

rasaḥ |ṣoḍhā |

madhurāmlalavaṇakaṭukatiktakaṣāyabhedāt |

caturvidho gandhaḥ

sugandhadurgandhayoḥ samaviṣamagandhatvāt |trividhas tu śāstre | sugandho durgandhaḥ samagandha
iti |

spṛśyam ekādaśātmakam || 1.10 ||

spraṣṭavyam ekādaśadravyasvabhāvam |catvāri mahābhūtāni ślakṣṇatvaṃ karkaśatvaṃ gurutvaṃ laghutvaṃ
śītaṃ jighatsā pipāsā ceti |tatra bhūtāni paścād vakṣyāmaḥ |ślakṣṇatvaṃ mṛdutā |karkaśatvaṃ
paruṣatā |gurutvaṃ yena bhāvās tulyante |laghutvaṃ viparyayāt |śītam uṣṇābhilāṣakṛt
|jighatsā bhojanābhilāṣakṛt | [pipāsā pānābhilāṣakṛt |]karaṇe kāryopacārāt | yathā

buddhāṇāṃ sukha utpādaḥ sukhā dharmasya deśanā |sukhā saṃghasya sāmagrī samagrāṇāṃ tapaḥ sukham
|| iti |

tatra rūpadhātau jighatsāpipāse na staḥ |śeṣam asti |yady api tatra vastrāṇy ekaśo na tulyante
saṃcitāni punas tulyante |śītam upaghātakaṃ nāsti | anugrāhakaṃ kilāsti |

yad etad bahuvidhaṃ rūpam uktaṃ tatra kadācid ekena dravyeṇa cakṣurvijñānam utpadyate yadā tatprakāravyavacchedo
bhavati |kadācid bahubhir yadā na vyavacchedaḥ |tad yathā senāvyūham
anekavarṇasaṃsthānaṃ maṇisamūhaṃ ca dūrāt paśyataḥ |evaṃ śrotrādivijñānaṃ veditavyam |kāyavijñānaṃ
tu paraṃ pañcabhiḥ spraṣṭavyair utpadyata ity eke | caturbhir mahābhūtair ekena ca
ślakṣṇatvādineti |sarvair ekadāśabhir ity apare |nanu caivaṃ samastālambanatvāt sāmānyaviṣayāḥ
pañca vijñānakāyāḥ prāpnuvanti na svalakṣaṇaviṣayāḥ |āyatanasvalakṣaṇaṃ praty ete svalakṣaṇaviṣayā
iṣyante na dravyasvalakṣaṇam pratīty adoṣaḥ |

idaṃ vicāryate |kāyajihvendriyayor yugapadviṣayaprāptau satyāṃ katarad vijñānaṃ pūrvam utpadyate
|yasya viṣayaḥ paṭīyān |samaprāpte tu viṣaye jihvāvijñānaṃ pūrvam utpadyate |bhoktukāmatāvarjitatvāt
santateḥ |uktāḥ pañcendriyārthāḥ yathā ca teṣāṃ grahaṇaṃ |

