atha keyaṃ sabhāgatā |

sabhāgatā sattvasāmyaṃ

sabhāgatā nāma dravyam | sattvānāṃ sākṛśyaṃ nikāyasa bhāga ity asyāḥ śāstre saṃjñā |sā punar
abhinnā bhinnā ca | abhinnā sarvasattvānāṃ sattvasabhāgatā |pratisattvaṃ sarveṣu bhāvāt |bhinnā
punas teṣām eva sattvānāṃ dhātubhūmigatiyonijātistrīpuruṣopāsakabhikṣuśaikṣāśaikṣyādibhedena
pratiniyatā dharmasabhāgatā |punaḥ skandhāyatanadhātutaḥ yadi satvasabhāgatā dravyam
aviśiṣtaṃ na syāt anyonyaviśeṣabhinneṣu sattveṣu sattvasttva ity abhedena buddhir na
syāt prajñaptiś ca |evaṃ skandhādibuddhiprajñaptayyo ’pi yojyāḥ |syāc cyavetopapadyeta na
ca sattvasabhāgatāṃ vijahyān na ca pratilabheteti |catuṣkoṭikaḥ | prathamā koṭiḥ yataś cyavate
tatraivopapadyamānaḥ |dvitīyā niyāmam avakrāman |sa hi pṛthagjanasabhāgatāṃ vijahyād
āryasabhāgatāṃ pratilabhate |tṛtīyā gatisaṃcārāt | caturthy etān ākārān sthāpayitvā |

yadi pṛthagjanasabhāgatā nāma dravyam asti kiṃ punaḥ pṛthagjanatvena |na hi manuṣyasabhāgatāyā
anyan manuṣyatvaṃ kalpyete |naiva ca lokaḥ sabhāgatāṃ paśyaty arūpiṇītvāt na caināṃ prajñayā
paricchinatti pratipadyate ca satvānāṃ jātyabhedam iti satyā api tasyāḥ kathaṃ tatra
vyāpāraḥ |api cāsattvasabhāgatā ’pi kiṃ neṣyate |śāliyavamudgamāsāmrapanasalohakāñcanādīnāṃ
svajātisādṛśyāt tāsāṃ ca sabhāgatānām anyonyabhinnānāṃ katham abhedena sabhāgatā prajñaptiḥ
kriyate |vaiśeṣikāś caivaṃ dyotitā bhavanti |teṣām api hy eṣa siddhāntaḥ |sāmānyapadārtho
nāmāsti yataḥ samānapratyayotpattir atulyaprakāreṣv apīti |ayaṃ tu teṣāṃ viśeṣaḥ |sa
eko ’py anekasmin varttate yadi dyotitā yadi na dyotitā |asty eṣā tu sabhāgatā sūtre vacanād
iti vaibhāṣikāḥ |uktaṃ hi bhagavatā “sa ced itthantvam āgacchati manuṣyāṇāṃ sabhāgatām“
iti |uktam etan na tūktaṃ dravyāntaram iti | kā tarhi sā |ta eva hi tathābhūtāḥ saṃskārā
yeṣu manuṣyādiprajñaptiḥ śālyādiṣu sabhāga tāvat |tattve tan na varṇayanti |

atha kim idam āsaṃjñikaṃ nāma |

āsaṃjñikam asaṃjñiṣu |nirodhaś cittacaittānāṃ

asaṃjñisattveṣu deveṣūpapannānāṃ yaś cittacaittānāṃ nirodhas tad āsaṃjñikaṃ nāma dravyaṃ yena
cittacaittā anāgate ’dhvani kālāntaraṃ saṃnirudhyante notpattuṃ labhante |nadītoyasaṃnirodhavat
|tat punar ekāntena

vipākaḥ

kasya vipākaḥ | asaṃjñisamāpatteḥ | katame te sattvā yeṣv asaṃjñisattvāḥ |

te bṛhatphalāḥ || 2.41 ||

bṛhatphalā nāma devā yeṣāṃ kecid asaṃjñisattvāḥ pradeśe bhavanti dhyānāntarikāvat |kiṃ punas
tenaiva kadācit saṃjñino bhavanti | bhavanty upapattikāle cyutikāle ca |“prakṛṣṭam api kālaṃ
sthitvā saha saṃjñotpādātteṣāṃ sattvānāṃ tatsthānāt cyutir bhavatīti” sūtre pāthaḥ |te
ca tato dīrghasvapnavyutthitā iva cyutvā kāmadhātāv upapadyante nānyatra |pūrvasamāpattisaṃskāraparikṣayāt
apūrvānupacayāc ca kṣiptā iva kṣīṇavegā iṣavaḥ pṛthivīṃ patanti |yena ca
tatropapattavyaṃ tasyāvaśyaṃ kāmāvacaraṃ karmāparaparyāyavedanīyaṃ bhavati |yathottarakauravāṇāṃ
devopapāttivedanīyam |

atha samāpattī iti yad uktaṃ katame te samāpattī |asaṃjñisamāpattir nirodhasamāpattiś ca |keyam
asaṃjñisamāpattiḥ |yathaivāsaṃjñikam uktaṃ “nirodhaś cittacaittānām” iti |

tathā ’saṃjñisamāpattiḥ

asaṃjñināṃ samāpattir asaṃjñā vety asaṃjñisamāpattiḥ |so ’pi cittacaittānāṃ nirodhaḥ |etāvat
tathāśabdenānvākṛṣyate | sā tu samāpattiḥ |

dhyāne ’ntye

antyadhyānaṃ caturthaṃ tatparyāpannā ’sau nānyabhumikā | kim artham enāṃ samāpadyante |

niḥsṛtīcchayā |

niḥsaraṇam eṣāṃ manyante | ato mokṣakāmatayā samāpadyante |āsaṃjñikaṃ vipākatvāt avyākṛtam iti
siddham |iyaṃ tu

śubhā

kuśalaivāsaṃjñisamāpattiḥ | tasyā asaṃjñisattveṣu pañcaskandhako vipākaḥ | kuśalā satī

upapadyavedyaiva

upapadyavedanīyaiva | na dṛṣṭadharmaparyāyavedanīyā nāpi aniyatā |yo ’py enām utpādya parihīyate
so ’pi kilāvaśyaṃ punar utpādyāsaṃjñisattveṣūpapadyata iti |ata eva tallābhī niyāmaṃ
nāvakrāmati |seyaṃ pṛthagjanasyaiveṣyate |

nāryasya

na hy āryāṃ asaṃjñisamāpattiṃ samāpadyante vinipātasthānam ivaitāṃ paśyantaḥ |niḥsaraṇasaṃjñino
hi tāṃ samāpadyante |atha kim enām āryāś caturthadhyānalābhād atītānāgatāṃ pratilabhante
dhyānavat |anye ’pi tāvan na pratilabhante | kiṃ kāraṇam |eṣā hy ucitā ’pi satī mahābhisaṃskārasādhyatvād
acittakatvāc ca |

ekādhvikāpyate || 2.42 ||

ekakālikety arthaḥ | varttamānakālikaiva labhyateyathā prātimokṣasaṃvaraḥ |labdhayā tu dvitīyādiṣu
kṣaṇeṣv atītayā ’pi samanvāgato bhavati yāvan na tyajati |acittakatvān nānāgatā bhāvyate
|

nirodhasamāpattir idāniṃ katamā |

nirodhākhyā tathaiveyaṃyathaivāsaṃjñisamāpatthiḥ | tathāśabdena kaḥ prakāro gṛhyate | “nirodhaś
cittacaittānām” iti |ayaṃ tv asyā viśeṣaḥ | iyaṃ

vihārārthaṃ

śāntavihārasaṃjñāpūrvakeṇa manasikāreṇa enāṃ samāpadyante |tāṃ tu niḥsaraṇasaṃjñā pūrvakeṇa
|sā khalv api caturthadhyānabhūmikā | iyaṃ tu

bhavāgrajā |

naivasaṃjñānāsaṃjñāyatanabhūmikaiva | sā ceyaṃ

śubhā

kuśalaiva na kliṣṭā nāvyākāṛtā | kuśalā satī

dvivedyā ’niyatā ca |

dvayoḥ kālayor vedyā upapadyavedanīyā cāparaparyāyavedanīyā ca |aniyatā ca vipākaṃ prati kadācin
na vipacyate |yadīha parinirvāyāt tasyā hi bhavāgre catuḥskandhako vipākaḥ |sā ceyam
ekāntena

āryasya

na hi pṛthagjanā nirodhasamāpattim utpādayituṃ śaknuvanty ucchedabhīrutvād āryamārgabalena cotpādanād
dṛṣṭadharmanirvāṇasya tadadhimuktitaḥ |āryasyāpi ceyaṃ na vairāgyalabhyā |kiṃ tarhi
|

āpyā prayogataḥ || 2.43 ||

prayogalabhyaiveyam | na cātītā labhyate nāpy anāgata bhāvyate |cittabalena tadbhāvanāt |kiṃ
bhagavato ’pi parāyogikī | nety āha |

bodhilabhyā muneḥ

kṣayajñānasamanaṃ kālaṃ buddhā bhagavanta enāṃ labhante nāsti kiñcid buddhānāṃ prāyogikaṃ nāma
|icchāmātrapratibaddho hi teṣāṃ sarvaguṇasaṃpātsaṃmukhībhāvaḥ |tasmād eṣāṃ sarvavairāgyalābhikam
|kathaṃ khalv idānīm anutpāditāyāṃ nirodhasamāpattau kṣayajñānakāle bhagavān ubhayoto
bhāgavimuktaḥ sidhyati |sidhyaty utpāditāyām iva tasyāṃ vaśitvāt prāgeva tāṃ bodhisattvaḥ
śaikṣyāvasthāyām utpādayatīti pāścattyāḥ |atha kasmād evaṃ neṣyate |evaṃ ca sthaviropaguptasyāpīdaṃ
netrīpadaṃ prāmāṇikaṃ bhaviṣyati |“nirodhasamāpattim utpādya kṣayajñānam utpādayatīti
vaktavyaṃ tathāgata” iti |

na prāk

na hi pūrvaṃ tasyā utapādanaṃ yujyata iti kāśmīrakāḥ | kiṃ kāraṇam |

catustriṃśatkṣaṇāptitaḥ |

catusriṃśatā kila cittakṣaṇair bodhisattvo bodhim anuprāptaḥ |satyābhisamaye ṣoḍaśabhir bhavāgravairāgye
cāṣṭādaśabhir navaprakārāṇāṃ kleśānāṃ prahāṇāya navānantaryavimuktimārgotpādanāt
|ta ete catustriṃśat bhavanti |ākiñcanyāyatanavītarāgasyāsya niyāmāvakramaṇād adhobhūmikā
na punaḥ praheyā bhavanti |ata etasminn antare visabhāgacittāsaṃbhavān nirodhasamāpatter
ayoga iti |kiṃ punaḥ syād yadi visabhāgacittam antarā saṃmukhīkuryāt |vyutthānāśayaḥ syād
avyutthānāśayāś ca bodhisattvāḥ |satyam avyutthānāśayā na tu āsravamārgāvyutthānāt |kathaṃ
tarhi “na tāvat bhetsyāmi paryaṅkam aprāpte āsravakṣaya” iti |asyāśayasyāvyutthānād ekāyana
eva sarvārthaparisamāpter iti bahirdeśakāḥ |pūrvam eva tu varṇayanti kāśmīrāḥ |yady
apy anayoḥ samāpattyor bahuprakāro viśeṣaḥ |

kāmarūpāśraye bhūte

ubhe api tv ete asaṃjñinirodhasamāpattī kāmadhātau rūpadhātau cotpatsyete |ye tv asaṃjñisamāpattiṃ
rūpadhātau necchanti teṣām ayaṃ grantho virudhyate |syād rūpabhavo na cāsau bhavaḥ
pañcavyavacāraḥ |syād rūpāvacarāṇāṃ sattvānāṃ saṃjñināṃ devānāṃ visabhāge citte sthitānām
asaṃjñisamāpattiṃ nirodhasamāparttiṃ ca samāpannānām asaṃjñināṃ ca devānām āsaṃjñike pratilabdhe
yo bhava” iti |ata ubhe apy ete kāmarūpāśraye |tatrāpi tvayaṃ viśeṣaḥ |

nirodhākhyādito nṛṣu || 2.44 ||

nirodhasamāpattiḥ prathamato manuṣyeṣūtpādyate paścād rūpadhātau parihīṇapūrvaiḥ |kim ato ’py
asti parihāṇiḥ | astīty āha |anyathā hi udāyisūtraṃ virudhyeta |“ihāyuṣmanto bhikṣuḥ śīlasaṃpannaś
ca bhavati samādhisaṃpannaś ca prajñāsaṃpannaś ca |so ’bhīkṣṇaṃ saṃjñāvedayitanirodhaṃ
samāpadyate ca vyuttiṣṭhate cāsti caitat sthānam iti yathābhūtaṃ prajānāti sa na haiva
dṛṣṭa eva dharme pratipattye vājñām ārāgayati nāpi maraṇakālasamaye bhedāc ca kāyasyātikramya
devān kavaḍīkārāhāra bhakṣān anyatarasmin divye manomaye kāya upapadyate |sa tatropapanno
’bhīkṣṇaṃ saṃjñāveditanirodhaṃ samāpadyate ca vyuttiṣṭhate cāsti caitat sthānam iti
yathābhūtaṃ prajānātīti” |atra hi divyo manomayaḥ kāyo rūpāvacara ukto bhagavatā |iyaṃ
ca samāpattir bhāvāgrikī |tat katham aparihīṇasya tallābhino rūpadhātau syād upapattiḥ |caturthadhyānabhūmikām
api nirodhasamāpattiṃ nikāyāntarīyā icchanti |teṣāṃ vināpi parihāṇyā
sidhyaty etat |etad eva tu na sidhyati | caturthadhyānabhūmikā ’py asāv astīti | kiṃ kāraṇam
|“navānupūrvasamāpattaya” iti sūtre vacanāt |yady eṣa niyamaḥ kathaṃ vyutkrāntasamāpattayo
bhavanti |prāthamakalpikaṃ praty eṣa niyamaḥ |prāptaprakāmavāśitvās tu santo vilaṅghyāpi
samāpadyante |evam anayoḥ samāpattyor bhūmito ’pi viśeṣaḥ |caturthadhyānatayā ’grābhūmikatvāt
|prayogato ’pi niḥsaraṇavihārasaṃjñāpūrvakamanasikāraprayogāt |saṃtānato ’pi pṛthagjanāryasaṃtānatvāt
|phalato ’py āsaṃjñikabhavāgraphalatvāt |vedanīyato ’pi niyatāniyatopapadyobhayathāvedanīyatvāt
|prathamotpādanato ’pi dvidhātumanuṣyotpādanāt |kasmāt punar ete
cittatacaittanirodhasvabhāve satyāv asaṃjñisamāpattiḥ saṃjñāveditanirodhasamāpattiś cocyate
|tatprātikūlyena tatsamāpattiprayogāt |vedanādijñāne ’pi paracittajñānavacanavat |katham
idānīṃ bahukālaṃ niruddhāc cittāt punar api cittaṃ jāyate |atītasyāpy astitvāt iṣyate vaibhāṣikaiḥ
samanantarapratyayatvam |apare punar āhuḥ |kathaṃ tāvad rūpopapannānāṃ ciraniruddhe
’pi rūpe punar api rūpaṃ jāyate |cittād eva hi taj jāyate na rūpāt |evaṃ cittam apy asmād
eva sendriyāt kāyāj jāyate na cittāt |anyonyabījakaṃ hy etad ubhayaṃ yaduta cittaṃ ca
sendriyaś ca kāya iti pūrvācāryāḥ |bhadantavasumitras tv āha paripṛcchāyāṃ “yasyācittikā nirodhasamāpattis
tasyaiṣa doṣo mama tu sacittikā samāpattir” iti |bhadantaghoṣaka āha tad
idaṃ nopapadyate |“sati hi vijñāne trayāṇāṃ saṃnipātaḥ sparśaḥ |sparśapratyayā ca vedanā saṃjñā
cetanety” uktaṃ bhagavatā |ataḥ saṃjñāvedanayor apy atra nirodho na syāt | athāpi syāt
|yathā vedanāpratyayā tṛṣṇety” uktam |satyām api tu vedanāyām arhato na tṛṣṇotpattir evaṃ
saty api sparśe vedanādayo na syur iti |tasyāviśeṣitatvāt |avidyāsaṃsparśajaṃ hi veditaṃ
pratītyotpannā tṛṣṇety uktaṃ na tu vedanotpattau sparśo viśeṣita ity asamānam etat |tasmād
acittikā nirodhasamāpattir iti vaibhāṣikāḥ |katham acittikāyāḥ samāpattitvam |mahābhūtasamatāpādanāt
|samāpatticittena ca tāṃ samāpadyante samāgacchantīti samāpattiḥ |kiṃ punar
ete samāpattī dravyataḥ sta utāho prajñaptitaḥ |dravyata ity āha | cittotpattipratibandhanāt
| na | samāpatticittenaiva tatpratibandhanāt |samāpatticittam eva hi taccittāntaraviruddham
utpadyate yena kālāntaraṃ cittasyā pravṛttimātraṃ bhavati |tadviruddhāśrayāpādanāt |yā
’sau samāpattir iti prajñapyate tac cāpravṛttimātraṃ na pūrvam āsīn na paścāt bhavati vyutthitasyeti
saṃskṛtā ’sau samāpattiḥ prajñapyate |athavā āśrayasyaiva tathā samāpādanaṃ samāpattiḥ
|evam āsaṃjñikam api draṣṭavyam |cittam evāsau tatra cittapravṛttiviruddhaṃ labhate
tac cāpravṛttimātramāsaṃjñikaṃ prajñapyata iti tad etan na varṇayanti |vyākhyāte samāpattī
||

jīvitaṃ katamat |

āyur jīvitam

evaṃ hy uktam abhidharme jīvitendriyaṃ katamat | traidhātukam āyur” iti |etac caiva na jñāyate
āyur nāma ka eṣa dharma iti |

ādhāra ūṣmavijñānayor hi yaḥ |

idam uktaṃ bhagavatā

“āyur ūṣmātha vijñānaṃ yadā kāyaṃ jahaty amī |apaviddhas tadā śete yathā kāṣṭham acetana” iti
||

tad ya ūṣmaṇo vijñānasya cādhārabhūto dharmaḥ sthitihetus tad āyuḥ |tasyedānīm āyuṣaḥ ka ādhārabhūtaḥ
|evaṃ tarhi parasparāpekṣya vṛttitvād eṣāṃ kaḥ pūrvaṃ nivartiṣyate |yad vaśādibhavau
vivarttiṣyete iti nityānivṛttiprasaṅgaḥ |āyuṣas tarhi karmādhārabhūtaṃ yāvad ākṣiptaṃ
karmaṇā tāvad anuvarttanāt |ūṣmavijñānayor api kim arthaṃ karmaivādhārabhūtaṃ neṣyate |mā
bhūt sarvaṃ vijñānam ā maraṇād vipāka iti |ūṣmaṇas tarhi karmādhārabhūtaṃ bhaviṣyati ūṣmā
ca vijñānasya |evam apy ārūpyeṣv anādhāraṃ vijñānaṃ syād ūṣmābhāvāt |tasya punaḥ karmādhāro
bhaviṣyati |na vai labhyate kāmacāro yat kvacid evoṣmā vijñānasyādhāro bhaviṣyati kvacid
eva karmeti |uktaṃ cātra | kim uktam |“mā bhūt sarvaṃ vijñānam ā maraṇād vipāka” iti |tasmād
asty eva tayor ādhārabhūtam āyuḥ |na hi nāstīti brūmo natu dravyāntaram |kiṃ tarhi |
traidhātukena karmaṇā nikāyasabhāgasya sthitikālāvedhaḥ |yāvad dhi karmaṇā nikāyasabhāgasyāvedhaḥ
kṛto bhavaty etāvantaṃ kālam avasthātavyam iti tāvat so ’vatiṣṭhate tad āyur ity ucyate
|sasyānāṃ pākakālāvedhavat kṣipteṣu sthitikālāvedhavac ca |yas tu manyate saṃskāro nāma
kaścin guṇaviśeṣa iṣau jāyate yadvaśād gamanam āpatanād bhavatīti |tasya tad ekatvāt pratipannābhāvāc
ca deśāntaraiḥ śīghra taratam aprāptikālabhedānupapattiḥ patanānupapattiś
ca |vāyunā tatpratibandha iti cet |arvākpatanaprasaṅgo na vā kadācid vāyor aviśeṣāt |evaṃ
tu varṇayanti dravyāntaram evāyur astīti |

atha kim āyuḥkṣayād eva maraṇaṃ bhavaty āhosvid anyathāpi |prajñaptāv uktam “āyuḥkṣayān maraṇaṃ
na puṇyakṣayād” iti |catuṣkoṭiḥ |prathamā koṭir āyurvipākasya karmaṇaḥ paryādānāt |dvitīyā
bhogavipākasya | tṛtīyobhayoḥ |caturthī viṣamāparihāreṇa |āyurutsargāc ceti vaktavyam
| na vaktavyam | āyuḥkṣayād eva tan maraṇam |prathamakoṭyantargamāt |kṣīṇe tv āyuṣi puṇyakṣayasya
maraṇe nāsti sāmarthyam |tasmād ubhayakṣaye sati maraṇam āyuḥkṣayād ity uktam |jñānaprasthāne
’py uktam “āyuḥ santatyupanibaddhaṃ vartata iti vaktavyam |sakṛdutpannaṃ tiṣṭhantīti
vaktavyam |āha |kāmāvacarāṇāṃ sattvānām asaṃjñisamāpattiṃ nirodhasamāpattiṃ ca samāpannānāṃ
santatyupanibaddhaṃ varttata iti vaktavyam |samāpannānāṃ rūpārūpyāvacarāṇāṃ ca sattvānāṃ
sakṛdutpannaṃ tiṣṭhatīti vaktavyam” |ko ’sya bhāṣitasyārthaḥ |yasyāśrayopaghātād
upāghatas tatsantatyadhīnatvāt prathamam |yasya tv āśrayopaghāta eva nāsti tadyathotpannāvasthānāt
dvitīyam |sāntarāyaṃ prathamaṃ nirantarāyaṃ dvitīyam iti kāśmīrāḥ |tasmād asty akālamṛtyuḥ
|sūtra uktam “catvāra ātmabhāvapratilambhāḥ |asty ātmabhāvapratilambho yatrātmasaṃcetanā
kramate na parasaṃcetaneti” |catuṣkoṭikaḥ |ātmasaṃcetanaiva kramate kāmadhātau krīḍāpramokṣāṇāṃ
devānāṃ manaḥpradūṣakāṇāṃ ca |teṣāṃ hi praharṣamanaḥopradoṣābhyāṃ tasmāt sthānāc
cyutir bhavati nānyathā |buddhānāṃ ceti vaktavyam |svayaṃmṛtyutvāt | parasaṃcetanaiva
kramate garbhāṇḍagatānām |ubhayam apy eṣāṃ kāmāvacarāṇāṃ prāyeṇa |nobhayaṃ sarveṣām antarābhavikāṇāṃ
rūpārūpyāvacarāṇām anekajātīyānāṃ kāmāvacarāṇāṃ tadyathā nārakāṇām uttarakauravāṇāṃ
darśanamārgamaitrīnirodhāsaṃjñi samāpattisamāpannānāṃ rājarṣijinadūtajinād iṣṭa dharmilottaragaṅgilaśreṣṭhiputrayaśaḥ
dumārajīvakādīnāṃ sarveṣāṃ caramabhavikānāṃ bodhisattvamātus
tadgarbhāyāḥ cakravarttinaś cakravarttimātuś ca tadgarbhāyāḥ |atha kasmāt sūtra uktaṃ
katame te bhadanta sattvā yeṣāṃ nātmasaṃcetanā kramate na parasaṃacetanā |naivasaṃjñānāsaṃjñāyatanopagāḥ
śāriputreti” |anyeṣu kila dhyānarūpyeṣv ātmasaṃcetanāsv abhūmika āryamārgaḥ
parasaṃcetanā uttarabhūmisāmantakas tatra cobhayaṃ nāstīti |nanu caivaṃ tatrāpi parabhūmika
āryamārgaḥ parasaṃcetanā prāpnoti |paryantagrahaṇāt tarhi tadādisaṃpratyayaḥ |kvacid
ādisaṃpratyayaḥ kvacid ādinā paryanto ’pi pratīyate | yad āha |“tadyathā devā brahmakāyikāḥ
|iyaṃ prathamā sukhopapattir iti | kvacit paryantenādir api pratīyate |yad āha | tadyathā
devā ābhāsvarāḥ | iyaṃ dvitīyā sukhopapattir” itiayam atra tadyathā śabdo dṛṣṭāntavācaka
iti yukta etasmāc cheṣasaṃpratyayaḥ |eṣa hi dṛṣṭāntadharmo yad ekam api tajjātīyakaṃ dṛśyate
|sa ceha tadyathā śabdo nāstīty anupasaṃhāra eṣaḥ |yady ayaṃ tadyathā śabdo dṛṣṭāntavācakaḥ
syād iha na prāpnuyāt |santi sattvā nānātvakāyā nānātvasaṃjñinas tadyathā manuṣyas tad
ekatyāś ca devā iti |tasmād upadarśanārtha evāyaṃ draṣṭavya ity alam atiprasaṅgena |uktaṃ
jīvitam ||

lakṣaṇāni punar jātir jarā sthitir anityatā || 2.45 ||

etāni hi saṃskṛtasya catvāri lakṣaṇāni |yatraitāni bhavanti sa dharmaḥ saṃskṛto lakṣyate |viparyayād
asaṃskṛtaḥ |tatra jātis taṃ dharmaṃ janayati sthitiḥ sthāpayati jarā jarayati anityatā
vināśayati |nanu “trīṇīmāni saṃskṛta lakṣaṇānīti” sūtra uktam |caturtham apy atra vaktavyaṃ
syāt | kiṃ cātra noktam | āha |sthitiḥ | yat tarhi “idaṃ sthityanyathātvam” iti |jarāyā
eṣa paryāyas tadyathā jāter utpāda ity anityatāyāś ca vyaya iti |ye hi dharmāḥ saṃskārāṇām
adhvasaṃcārāya pravṛttās ta eva sūtre lakṣaṇānyuktāny udvejanārtham |jātir hi yā saṃskārān
anāgatād adhvanaḥ pratyutpannam adhvānaṃ saṃcārayati |jarā ’nityate punaḥ pratyutpannād
atītaṃ durbalīkṛtya pratighātāt |tadyathā kila gahanapraviṣṭasya puruṣasya trayaḥ śatravaḥ
|tata eka enaṃ gahanād ākarṣet dvau punar jīvitād vacyaparopayetāṃ tadvad iti |sthitis
tu tān saṃskārānupaguhya tiṣṭhaty aviyogam ivecchantī |ato ’sau saṃskṛtalakṣaṇaṃ na vyavasthāpitā
|asaṃskṛtasyāpi ca svalakṣaṇe sthitibhāvāt |anye punaḥ kalpayanti sthitiṃ jarāṃs
cābhisamasya sthityanyathātvam ity ekaṃ lakṣaṇam uktaṃ sūtre |kiṃ prayojanam |eṣā hy eṣu
saṅgāspadamataḥ śriyam ivaināṃ kālakarṇīsahitāṃ darśayām āsa tasyām anāsaṅgārtham iti |ataś
catvāry eva saṃskṛta lakṣaṇāni |teṣām api nāma jātyādīnāṃ saṃskṛtatvād anyair jātyādibhir
bhavitavyam |bhavanty eva |

jātijātyādayas teṣāṃ

teṣām api catvāry anulakṣaṇāni bhavanti |jātijātiḥ sthitisthitiḥ jarājarā anityatā ’nityatā
iti |nanu caikasyaikasya caturlakṣaṇī prāpnoti aparyavasānadoṣaś ca |teṣāṃ punar anyajātyādiprasaṅgāt
| na prāpnoti | yasmāt |

te ’ṣṭadharmaikavṛttayaḥ |

teṣāṃ jātyādīnām aṣṭāsu dharmeṣu vṛttiḥ | kim idaṃ vṛttir iti | kāritraṃ puruṣakāraḥ |jātijātyādīnāṃ
caikatra dharme kathaṃ kṛtvā ātmanā navamo hi dharma utpadyate |sārdhaṃ lakṣaṇānulakṣaṇair
aṣṭābhiḥ |tatra jātir ātmānaṃ virahayyānyān aṣṭau dharmān janayati |jātijātiḥ punas
tām eva jātim |tadyathā kila kācit kukkuṭī bahūny apatyāni prajāyate kācid alpāni |tadvat
sthitir apy ātmānaṃ varjayitvā ’nyān aṣṭau dharmān sthāpayati sthitisthitis tu tām eva
sthitim |evaṃ jarā ’nityate api yathāyogyaṃ yajye |tasmān na bhavaty anavasthāprasaṅgaḥ |tad
etad ākāśaṃ pāṭyata iti sautrāntikāḥ |na hy ete jātyādayo dharmā dravyataḥ saṃvidyante
yathā ’bhivyajyante |kiṃ kāraṇam | pramāṇābhāvāt |na hy eṣāṃ dravyato ’stitve kiñcid api
pramāṇam asti pratyakṣam anumānam āptāgamo vā yathā rūpādīnāṃ dharmāṇām iti |yat tarhi sūtra
uktaṃ “saṃskṛtasyotpādo ’pi prajñāyate vyayo ’pi sthityanyathātvam apīti” |granthajño devānāṃ
priyo na tv arthajñaḥ | arthaś ca pratiśaraṇam uktaṃ bhagavatā |kaḥ punar asyārthaḥ
|avidyāndhā hi bālāḥ saṃskārapravāham ātmāna ātmīyataś cādhimuktā abhiṣvajante |tasya mithyādhimokṣasya
vyāvarttanārthaṃ bhagavāṃs tasya saṃskārapravāhasya saṃskṛtatvaṃ pratītyasamutpannatāṃ
dyotayitukāma idam āha “triṇīmāni saṃskṛtasya saṃskṛtalakṣaṇāni” |na tu kṣaṇasya
| na hi kṣaṇasyotpādādayaḥ prajñāyante |na cāprajñāyamānā ete lakṣaṇaṃ bhavitum arhanti
|atha evātra sūtre “saṃskṛtasyotpādo ’pi prajñāyata” ity uktam |punaḥ saṃskṛtagrahaṇaṃ saṃskṛtatve
lakṣaṇānīti yathā vijñāye ta |maivaṃ vijñāyi saṃskṛtasya vastuno ’stitve lakṣaṇāni
jalavalākāvat sādhvasādutve vā kanyālakṣaṇavad iti |tatra pravāhasyādir utpādo nivṛttirvyayaḥ
|sa eva pravāho ’nuvarttamānaḥ sthitiḥ |tasya pūrvāparaviśeṣaḥ sthityanyathātvam |evaṃ
ca kṛtvoktaṃ “viditā eva nandasya kulaputrasya vedanā utpadyante viditā avatiṣṭhante viditā
astaṃ parikṣayaṃ paryādānaṃ gacchantīti” |āha cātra

“jātir ādiḥ pravāhasya vyayaś chedaḥ sthitis tu saḥ |sthityanyathātvaṃ tasyaiva pūrvāparaviśiṣṭatā
||”

“jātir apūrvo bhāvaṃ sthitiḥ prabandho vyayas taducchedaḥ |sthityanyathātvam iṣṭaṃ prabandhapūrvāparaviśeṣa”
iti ||

“kṣaṇikasya hi dharmasya vinā sthityā vyayo bhavet |na ca vyetyeva tenāsya vṛthā tatparikalpanā
||”

tasmāt pravāha eva sthitiḥ | evaṃ ca kṛtvā ’yam apy abhidharmanirdeśa upapannno bhavati |“sthitiḥ
katamā | utpannānāṃ saṃskārāṇām avināśa” iti |na hi kṣaṇasyotpannasyāvināśo ’stīti |yad
api ca jñānaprasthāna uktam “ekasmiṃś citte ka utpādaḥ |āha | jātiḥ | ko vyayo maraṇam
| kiṃ sthityanyathātvaṃ jareti” |tatrāpi nikāyasabhāgacittaṃ yujyate |pratikṣaṇaṃ cāpi saṃskṛtasyaitāni
lakṣaṇāni yujyante vinā ’pi dravyāntarakalpanayā |katham iti |pratikṣaṇam abhūtvā
bhāva utpādaḥ | bhūtvā ’bhāvo vyayaḥ |pūrvasya pūrvasyottarakṣaṇānuvandhaḥ sthitiḥ
|tasyāvisadṛśatvaṃ sthityanyathātvam iti | yadā tarhi sadṛśā utpadyante |na te nirviśeṣā bhavanti
|katham idaṃ jñāyate |kṣiptākṣiptabalidurbalakṣiptasya vajrādeś cirāśutarapātakālabhedāt
tanmahābhūtānāṃ pariṇāmaviśeṣasiddheḥ |nātibahuviśeṣabhinnās tu saṃskārāḥ saty apy
anyathātve sadṛśā eva dṛśyante |antimasya tarhi śabdārciḥ kṣaṇasya parinirvāṇakāle ca ṣaḍāyatanasyottarakṣaṇābhāvāt
sthityahnyanyathātvaṃ nāstīty avyāpinī lakṣaṇavyavasthā prāpnoti
|na vai saṃskṛtasya sthitir evocyate |lakṣaṇam api tu sthityanyathātvam |ato yasyāsti sthitis
tasyāvaśyam anyathātvaṃ bhavatīti nāsti lakṣaṇavyavasthābhedaḥ |samāsatas tv atra sūtre
saṃskṛtasyedaṃ lakṣaṇam iti dyotitaṃ bhagavatā “saṃskṛtaṃ nāma yad bhūtvā bhavati bhūtvā
ca punar na bhavati yaś cāsya sthitisaṃjñakaḥ prabandhaḥ so ’nyathā cānyathā ca bhavatīti”
|kim atra dravyāntarair jātyādibhiḥ katham idānīṃ sa eva dharmo lakṣyas tasyaiva lakṣaṇaṃ
yokṣyate |kathaṃ tāvan mahāpuruṣalakṣaṇāni mahāpuruṣān nānyāni sāsnālāṅgūlakakudaśaphaviṣāṇādīni
ca gotvalakṣaṇāni gor nānyāni kāṭhinyādīni ca pṛthivīdhātvādīnāṃ lakṣaṇāni tebhyo
nānyāni |yathā cordhvagamanena dūrād dhūmasya dhūmatvaṃ lakṣyate na ca tat tasmād anyat
|sa evātra nyāyaḥ syāt |na ca saṃskṛtānāṃ rūpādīnāṃ tāvat saṃskṛtatvaṃ lakṣyate |gṛhṇatāpi
svabhāvaṃ yāvat prāgabhāvo na jñāyate paścāc ca santateś ca viśeṣaḥ |tasmān na tenaiva tallakṣitaṃ
bhavati na ca tebhyo dravyāntarāṇy eva jātyādīni vidyante |athāpi nāma dravyāntarāṇy
eva jātyādīni bhaveyuḥ |kim ayuktaṃ syāt |eko dharmaḥ ekasmin naiva kāle jātaḥ sthito
jīrṇo naṣṭaḥ syād eṣāṃ sahabhūtvāt |kāritrakālabhedāt | anāgatā hi jātiḥ kāritraṃ hi karoti
|yasmān na jātaṃ janyate janite tu dharme varttamānāḥ kṣityādayaḥ kāritraṃ kurvantīti na
yadā jāyate tadā tiṣṭhati jīryati vinaśyati vā |idaṃ tāvad iha saṃpradhāryaṃ bhavet |kim
anāgataṃ dravyato ’sti nāstīti paścāj janayati vā na veti sidhyet |saty api tu tasmin jātiḥ
kāritaraṃ kurvatī katham anāgatā sidhyatīty anāgata lakṣaṇaṃ vaktavyam |uparatakāritrā
cotpannā kathaṃ varttamānā sidhyatīti varttamānalakṣāṇaṃ vaktavyam |sthityādayo ’pi ca yugapat
kāritre varttamānā ekakṣaṇa eva dharmasya sthitajīrṇavinaṣṭatāṃ prasañjeyuḥ |yadaiva
hy enaṃ sthitiḥ sthāpayati tadaiva jarā jarayati anityatā vināśayatīti |kim ayaṃ tatra kāle
tiṣṭhatv āhosvij jīryatu vinaśyatu vā yo ’pi hi brūyāt sthityādīnām api kāritraṃ krameṇeti
tasya kṣaṇikatvaṃ bādhyate |athāpy evaṃ brūyāt eṣa eva hi naḥ kṣaṇo yāvataitat sarvaṃ samāpyata
iti |evam api tābhyāṃ sahotpannā sthitis tāvat sthāpayati na jarā jarayati anityatā
vā vināśyatīti |kuta etat | sthiter balīyastvāt | punaḥ kenāvalīyastvam |yadaināṃ saha
dharmeṇānityatā hanti |kṛtakṛtyā punaḥ karttuṃ notsahate jātivat |sthatur yuktam anutsoḍhum
|na hi śakyaṃ jātyādijanyaṃ vartamānatām ānītaṃ punar ānetum |śakyaṃ tu khalu sthityā sthāpyam
atyantam api sthāpayitum |ato na yuktaṃ yan notsahate |ko vā ’tra pratibandhaḥ | te
eva jarā ’nityate |yadi hi te balīyasyau syātāṃ pūrvam eva syāt ām |nivṛttakāritrāyāṃ khalv
api sthitau ta cāpi na tiṣṭhataḥ sa cāpi dharma iti kathaṃ kutra vā kāritraṃ karttum utsahiṣyete
kiṃ vā punas tābhyāṃ karttavyam |sthitiparigrahād dhi sa dharma utpannamātro na
vyanaśyat |sa tu tayā vyupekṣyamāṇo niyataṃ na sthāsyaty ayam evāsya vināśaḥ |syāc ca tāvad
ekasya dharmasyotpannasyāvināśaḥ sthitiḥ vināśo ’nityatā |jarā tu khalu sarvathātvena na
tathā | pūrvāparaviśeṣāt vipariṇāmāc ca |atas tad anyathātve ’nya eva |uktaṃ hi

“tathātvena jarā ’siddhir anyathātve ’nya eva saḥ |tasmān naikasya bhāvasya jarā nāmopapadyate”
||

yo ’py āha nikāyāntarīyo “vināśa kāraṇaṃ prāpyānityatā vināśāyatīti” tasya harītakīṃ prāpya
devatā virecayatīty āpannaṃ bhavati kiṃ punas tāṃ kalpayitvā |tat evāstu vināśakāraṇād vināśaḥ
cittacaittānāṃ ca kṣaṇikatvābhyupagamāt tadanityatāyā vināśakāraṇānapekṣatvāt sthityanityate
kāritram abhinnakālaṃ kuryātām ity ekasyaikatra kāle sthita vinaṣṭatā saṃprasajyeta
|tasmāt pravāhaṃ praty etāni saṃskṛtalakṣaṇāny uktānīty evam etat sūtraṃ sūnītaṃ bhavati
|

api ca yady anāgatā jātir janyasya janikā kim arthaṃ sarvam anāgataṃ yugapan notpadyate | yasmāt

janyasya janikā jātir na hetupratyayair vinā || 2.46 ||

na hi vinā hetupratyayasāmagrayā jātir janikā bhavati |hetupratyayānām eva tarhi sāmarthyaṃ
paśyāmaḥ |sati sāmargya bhāvād asati cābhāvān na jāter iti hetupratyayā eva jana kāḥ santaḥ
|kiṃ ca bhoḥ sarvaṃ vidyamānam upalabhyate |sūkṣmā api dharmaprakṛtayaḥ saṃvidyante |jātam
ity eva tu na syād asatyāṃ jātau ṣaṣṭhivacanaṃ ca rūpasyotpādaḥ iti yathā rūpasya rūpam
iti |evaṃ yāvad anityatā yathāyogaṃ vaktavyā |tena tarhy anātmatvam apy eṣṭavyam anātmabuddhisiddhyartham
|saṃkhyāparimāṇapṛthaktvasaṃyogavibhāgaparatvāparatvasattādayo ’pi tīrthakaraparikalpitā
abhyupagantavyā ekadvimahadaṇupṛthaksaṃyuktaviyuktaparāparasadādibuddhisiddhyartham
|ṣaṣṭīvidhānārthaṃ ca rūpasya saṃyoga iti |eṣā ca ṣaṣṭo kathaṃ kalpyate |rūpasya
svabhāva iti |tasmāt prajñaptimātram eva tad abhūtvā bhāvajñāpanārthaṃ kriyate jātam iti
|sa cābhūtvā bhāvalakṣāṇa utpādo bahuvikalpaḥ |tasya viśeṣaṇārthaṃ rūpasyotpāda iti ṣaṣṭīṃ
kurvanti yathā rupasaṃjñaka evotpādaḥ pratīyeta mā ’nyaḥ pratyāyīti |tadyathā candanasya
gandhādayaḥ śilāputrakasya śarīram iti |evaṃ sthityādayo ’pi yathāyogaṃ veditavyāḥ |yadi jātyā
vinā jāyate kasmād asaṃskṛtam apy ākāśādikaṃ na jāyate |jāyata ity abhūtvā bhavati |
asaṃskṛtaṃ ca nityam astīti na jāyate |yathā ca dharmatayā na sarvaṃ jātimad iṣyate tathā
na sarvaṃ jāyata ity eṣṭavyam |yathā ca tulye jātimattve tadanye pratyayās tadanyasyotpādane
na samarthā bhavanty evam evāsaṃskṛtasyotpādane sarve ’py asamarthāḥ syuḥ |siddhā eva tu
dravyabhāvena jātyādaya iti vaibhāṣikāḥ |na hi dūṣakāḥ santīty āgamā apāsyante na hi mṛgāḥ
santīti yavā nopyante na hi makṣikāḥ patantīti modakā na bhakṣyante |tasmād doṣeṣu pratividhātavyaṃ
siddhāntaś ca_nuvarttitavyaḥ |uktāni lakṣaṇāni ||

nāmakāyādayaḥ katame |

nāmakāyādayaḥ saṃjñāvākyākṣarasamuktayaḥ |

ādigrahaṇena padavyañjanakāyagrahaṇam | tatra saṃjñākaraṇaṃ nāma |tadyathā rūpaṃ śabda ity evamādiḥ
|vākyaṃ padaṃ yāvatā ’rthaparisamāptis tadyathā “anityā vata saṃskārā” ity evam ādi
yena kriyāguṇakālasaṃbandhaviśeṣā gamyante |vyañjanam akṣaraṃ tadyathā a ā ity evam ādi
|nanu cākṣarāṇy api lipyavayavānāṃ nāmāni |na vai lipyavayavānāṃ pratyāyanārtham akṣārāṇi
praṇītāny akṣarāṇām eva tu pratyāyanārthaṃ lipyavayavāḥ praṇītāḥ |katham aśrūyamāṇāni lekhyena
pratīyerann iti nākṣarāṇ yeṣāṃ nāmāni |eṣāṃ ca saṃjñādīnāṃ samuktayo nāmādikāyāḥ |uca
samavāye paṭhanti | tasya samuktir ity etad rūpaṃ bhavati |yo ’rthaḥ samavāya iti so ’rthaḥ
samuktir iti |tatra nāmakāyas tadyathā rūpaśabdagandharasaspraṣṭavyānīty evamādi |padakāyaḥ
tadyathā “sarvasaṃskārā anityāḥ sarvadharma anātmānaḥ śāntaṃ nirvāṇam” ity evamādi |vyañjanakāyas
tadyathā ka kha ga gha ṅety evamādi |nanu caite vāksvabhāvatvāc chabdātmakā iti
rūpasvabhāvā bhavanti |kasmāc cittaviprayuktā ity ucyante | naite vāksvabhāvāḥ |ghoṣo hi
vāk na ca ghoṣamātrenārthāḥ pratīyante |kiṃ tarhi |vāṅnāmni pravrttate nāmārthaṃ dyotayati
naiva ghoṣamātraṃ vāg yena tu ghoṣeṇārthaḥ pratīyate sa ghoṣo vāk |kena punar ghoṣeṇārthaḥ
pratīyate |yo ’rtheṣu kṛtāvadhir vaktṛbhis tadyathā gaur ity eṣa śabdo navasvartheṣu kṛtāvadhiḥ
|

“vāgdigbhūraśmivajreṣu paśvakṣisvargavāriṣu |navasvartheṣu medhāvī gośabdam upadhārayed” iti
||

yo ’pi hi manyate nāmārthaṃ dyotayatīti tenāpy etad avaśyam abhyupagantavyaṃ yadi pratītapadārthakaṃ
bhavatīti |tac caita cchabdamātrād eva pratītapadārthakāt sidhyatīti kim arthāntaraṃ
nāma kalpayitvā |idaṃ cāpi na jñāyate kathaṃ vāṅnāmni pravarttata iti |kiṃ tāvad utpādayaty
āhosvit prakāśayati |yady utpādayati |ghoṣasvabhāvatvād vācaḥ sarvaṃ ghoṣamātraṃ nāmotpādayiṣyati
yādṛśo vā ghoṣaviśeṣa iṣyate nāmna utpādakaḥ sa evārthasya dyotako bhaviṣyati
|atha prakāśayati |ghoṣasvabhāvatvād vācaḥ sarvaṃ ghoṣamātraṃ nāma prakaśayiṣyati yādṛśo
vā ghoṣaviśeṣa iṣyate nāmnaḥ parakāśakaḥ sa evārthasya dyotako bhaviṣyati |na khalv api śabdānāṃ
sāmagryam asti kṣaṇaikamilanam |na caikasya bhāgaśa utpādo yukta iti katham utpādayantī
vāṅnāmotpādayet |kathaṃ tāvad atītāpekṣaḥ paścimo vijñaptikṣaṇa utpādayaty avijñaptim
|evaṃ tarhi paścima eva śabde nāmna utpādād yo ’pi tam evaikam śṛṇoti so ’py arthaṃ pratipadyeta
|athāpy evaṃ kalpyeta vāgvyañjanaṃ janayati vyañjanaṃ tu nāmeti |atra_ api sa eva
prasaṅgo vyañjanāṃ sāmagryābhāvāt |eṣa eva ca prasaṅgo nāmnaḥ prakāśakatve vācaḥ |vyañjanāṃ
pi vāgviśiṣṭaprajñā apy avahitacetaskā lakṣaṇataḥ paricchettum notsahanta iti vyañjanasyāpi
vāk naivotpādikā na prakāśikā yujyate |athāpy arthasahajaṃ nāma jātyādivad iṣyate |evaṃ
saty atītānāgatasyārthasya varttamānaṃ nāma na syād |apatyānāṃ pitṛbhir yatheṣṭaṃ nāmāni
kalpyanta iti kataman nāma tatsahajaṃ syāt asaṃskṛtānāṃ ca dharmāṇāṃ kena sahajaṃ nāma syād
ity aniṣṭir eveyam |yad apy uktaṃ bhagavatā

“nāmasaṃniśāritā gāthā gāthānāṃ kavirāśrayaḥ” iti

atrārtheṣu kṛtāvadhiḥ śabdo nāma nāmnā ca racanāviśeṣo gātheti nāmasaṃniśritā bhavati racanāviśeṣāś
ca dravyāntaraṃ nopapadyate |paṅktivac cittānupūrvyavac ca |astu vā vyañjanamātrasya
dravyāntarabhāvaparikalpanā |tatsamūhā eva nāmakāyādayo bhaviṣyantīty apārthikā tatprajñaptiḥ
|santy eva tu viprayuktasaṃskārabhāvanā nāmakāyā dravyata iti vaibhāṣikāḥ |na hi sarva
dharmās tarkagamyā bhavant_iti |atha kiṃ pratisaṃyuktā ete nāmakāyādayaḥ sattvākhyā asattvākhyā
vipākajā aupacayikā naiḥṣyandikāḥ kuśalā akuśalā avyākṛtā iti vaktavyam |āha

kāmarūpāptasattvākhyā niḥṣyandāvyākṛtāḥ |

kāmāptā rūpāptāś ceti | ārupyāptā api santi te tv anabhilāpyā ity apare |sattvākhyā ete | yaś
ca dyotayati sa taiḥ samanvāgato na yo dyotyate |naiḥṣyandikā anivṛtāvyākṛtāś ca |yathā
caite nāmakāyādayaḥ sattvākhyā naiḥṣyandikā anivṛtāvyākṛtāś ca |

tathā || 2.47 ||sabhāgatā sā tu punar vipāko ’pi

na kevalaṃ naiḥṣyandikī kāmarūpārūpyāvacarī |

āptayo dvidhā |

prāptayo naiḥṣyandikyo vipākajāś ca |

lakṣaṇāni ca |

dvidheti varttate prāptivat |

niḥṣyandāḥ samāpattyasamanvayāḥ || 2.48 ||

dve acittasamāpattī asamanvāgamaś ca naiḥṣyandikā eva | śeṣam eṣāṃ vaktavyam uktam |śeṣayoś
ca_saṃjñikajīvitayor ato na punar brumaḥ | kathaṃ prāptyādīnāṃ sattvākhyatoktā samanvāgamavacanāt
|kathaṃ lakṣaṇānāṃ sattvāsattvākhyatoktā | sarvasaṃskṛṭasahabhūtvāt || uktā viprayuktāḥ
||yat tūktaṃ “janyasya janikā jātir na hetupratyayair vinā” iti ka ime hetavaḥ ke ca
pratyayāḥ |

kāraṇaṃ sahabhūś caiva sabhāgaḥ saṃprayuktakaḥ |sarvatrago vipākākhyaḥ ṣaḍvidho hetur iṣyate
|| 2.49 ||

ṣaḍ ime hetavaḥ |kāraṇahetuḥ sahabhūhetuḥ sabhāgahetuḥ saṃprayuktakahetuḥ sarvatragahetuḥ vipākahetur
iti |tatra

svato ’nye kāraṇaṃ hetuḥ

saṃskṛtasya hi dharmasya svabhāvavarjyāḥ sarvadharmāḥ kāraṇahetur utpādayati |avighnabhāvāvasthānāt
|nanu ca ye ’syājānata udapatsyantāsravā jānato ’sya te notpadyanta iti jñānam eṣāṃ
vighnam utpattau karoti sūryaprabhāvajjyotiṣāṃ darśanasyeti kathaṃ svabhāvavarjyāḥ sarvadharmāḥ
saṃskṛtasya kāraṇahetur bhavanti |utpadyamānasyāvighnabhāvenāvasthānād iti jñātavyam
|bhavet tāvad utpattau vighnakāraṇe samarthānām avighnakāraṇād dhetutvam |tadyathā anupadrotāraṃ
bhojakam adhikṛtya grāmīṇā bhavanti vaktāraḥ svāminā smaḥ sukhitā iti |yasya punar
nāsty eva śaktirvighnayituṃ tasya kathaṃ hetubhāva stadyathā nirvāṇasyānutpattidharmakāṇāṃ
ca sarvotpattau nārakādīnāṃ cārūpyasattva skandhotpattau |asanto ’pi hy ete tathaiva vidhnaṃ
karttum asamarthaḥ syuḥ |asamarthe ’pi hi bhojake tathā vaktāro bhavant_iti sa evātra
dṛṣṭāntaḥ sāmānyenaiva nirdeśaḥ |yas tu pradhānaḥ kāraṇahetuḥ sa utpādane ’pi samartho
yathā cakṣūrūpe cakṣurvijñānasya āhāraḥ śarīrasya bījādayo ’ṅkurādīnām iti |yas tv evaṃ codayati
anāvaraṇabhāvena cet sarva dharmahetavo bhavanti kasmān na sarvasyotpādo yugapadbhavati
prāṇātipātena ca ghātakavat sarve tadbhājo bhavant_iti |tasyedam acodyam |yasmād anāvaraṇabhāvena
sarvadharmāḥ hetuḥ pratijñāyante na kārakabhāveneti |sarvasyaiva kāraṇahetoḥ
sarvotpattau sāmarthyam ity apare |tadyathā nirvāṇasyāpi cakṣurvijñānam |kathaṃ kṛtvā |tena
hy ālambanāt manovijñānam utpadyate kuśalākuśālaṃ yataḥ krameṇa paścāc cakṣurvijñānam iti
kāraṇaparaparayā tasya_ api pratyayībhāvād asti sāmarthyam |evam anyasyāpi pratipattavyam
| eṣā hi dik |uktaḥ kāraṇahetuḥ |

sahabhūr ye mithaḥphalāḥ |

mithaḥ pāraṃparyeṇa ye dharmāḥ parasparaphalās te parasparaḥ sahabhūhetur yathā | katham |

bhūtavac cittacittānuvartilakṣaṇalakṣyavat || 2.50 ||

catvāri mahābhūtāny anyonyaṃ sahabhūhetuḥ | cittaṃ cittānuvarttināṃ dharmāṇāṃ te ’pi tasya |saṃskṛtalakṣaṇāni
lakṣyasya so ’pi taṣām |evaṃ ca kṛtvā sarvam eva saṃskṛtaṃ sahabhūhetur
yathāyogam |vināpi cānyonyaphalatvena dharmo ’nulakṣaṇānāṃ sahabhūhetur na tāni tasyety upasaṃkhyātavyam
||

