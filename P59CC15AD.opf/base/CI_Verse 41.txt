aṣṭādaśānāṃ dhātūnāṃ kati dṛṣṭiḥ kati na dṛṣṭiḥ |

cakṣuś ca dharmadhātoś ca pradeśu dṛṣṭiḥ

katamaḥ sa ity āha

aṣṭadhā |

pañca satkāyadṛṣṭyādikā dṛṣṭayaḥ laukikī samyag dṛṣṭiḥ śaikṣī dṛṣṭir aśaikṣī dṛṣṭir ity ayam
aṣṭaprakāro dharmadhātur dṛṣṭir avaśiṣṭo na dṛṣṭiḥ | tatra satkāyadṛṣṭyādīnām anuśāyanirdeśe
nirddeśaḥ prāptakālo bhaviṣyati |laukikī punaḥ samyagdṛṣṭir manovijñānasaṃprayuktā kuśalasāsravā
prajñā |śaikṣasyānāsravā dṛṣṭiḥ śaikṣī aśaikṣasya aśaikṣī |sameghāmegharātriṃdivarūpadarśanavat
kliṣṭākliṣṭalaukikīśaikṣyaśaikṣībhir dṛṣṭibhir dharmadarśanam |atha kasmāl
laukikī samyagdṛṣṭir manovijñānasaṃprayuktaivocyate |yasmāt |

pañcavijñānasahajā dhīrna dṛṣṭir atīraṇāt || 1.41 ||

santīrikā hi dṛṣṭir upadhyānapravṛttattvāt | na caivaṃ pañcavijñānasahajā prajñā |tasmād asau
na dṛṣṭiḥ | ata eva cānyā ’pi kliṣṭā ’kliṣṭā vā prājñā na dṛṣṭiḥ |

