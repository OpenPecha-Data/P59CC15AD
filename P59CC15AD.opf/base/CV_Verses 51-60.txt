dṛṣṭyāmarśāt pradāśastu śāṭhyaṃ dṛṣṭisamutthitam |

“kiṃ kuṭilaṃ pāpikā dṛṣṭiriti” gāthāvacanād yujyate |śāṭhyaṃ dṛṣṭiniḥṣyandaḥ |

ka eṣāṃ kiṃprahātavyaḥ | yāni tāvat daśa paryavasthānānyuktāni

tatrāhrīkyānapatrāpyastyānamiddhoddhavā dvidhā || 5.51 ||

ete pañca dharmā dvividhā darśanabhāvanāprahātavyā ubhayaprakārakleśasaṃprayogāt |yaś ca yaddarśanaheyasaṃprayuktaḥ
sa taddarśanaprahātavyaḥ |

tadanye bhāvanāheyāḥ

tebhyo ’nye paryavasthānasaṃgṛhītā upakleśā bhāvanāheyā eva |irṣyāmātsaryakaukṛtyakrodhabhrakṣāḥ
svatantrāś ca |svatantrāś caite pañcopakleśā adhimātrasaṃprayogitvāt |yathaite īrṣyādayaḥ
pañcopakleśā bhāvanāheyāḥ

svatantrāś ca tathā malāḥ |

ṣaṭkleśamalāstathaiva | ete punar yathoktā upakleśāḥ

kāme ’śubhāḥ

kāmadhātāv akuśalāḥ | tatrāpi

trayo dvidhā

styānauddhatyamiddhāny akuśalāvyākṛtāni |

pareṇāvyākṛtāstataḥ || 5.52 ||

kāmadhātorurdhvamavyākṛtāḥ upakleśā yathāsaṃbhavam |

kati punar eṣāṃ kutastyā veditavyāḥ |

māyā śāṭhyaṃ ca kāmādyadhyānayoḥ

etau dvau kāmadhātau prathame ca dhyāne | kathaṃ brahmaloke māyāḥ |

brahmavañcanāt |

sa hi tatra mahābrahmā vitathātmasaṃdarśanatayā āyuṣmantamaśvajitaṃ vañcayituṃ pravṛttaḥ |uktam
api śāṭhyaṃ prasaṅgāgataṃ punar evoktam |

styānauddhatyamadā dhātutraye

ete trayas traidhātukāḥ |

anye kāmadhātujāḥ || 5.53 ||

ṣoḍaśabhyaḥ pañcāpanīyānya ekādaśopakleśāḥ kāmāvacarā eva |uktā kleśāḥ upakleśāś ca |

athaiṣām anuśayānāṃ kati manobhūmikāḥ kati ṣaḍvijñānakāyikāḥ | saṃkṣepataḥ

samānasiddhā dṛggheyā manovijñānabhūmikāḥ |

darśanaprahātavyāḥ sarve manobhūmikāḥ saha mānasiddhābhyāṃ bhāvanāheyābhyām api |te hi sakale
manobhūmike |

upakleśāḥ svatantrāś ca

ye ca kecidupakleśāḥ svatantrāste bhāvanāheyā api santo manobhūmikā eva draṣṭavyāḥ |

ṣaḍvijñānāśrayāḥ pare || 5.54 ||

anye kleśopakleśāḥ ṣaḍvijñānabhūmikāḥ veditavyāḥ | ke punar anye |bhāvanāprahātavyā rāgapratighāvidyā
upakleśāś ca tatsaṃprayuktāḥ |āhlīkyānapatrāpyastyānauddhatyāni |ye ca kleśamahābhūmikeṣūktāḥ
|

yānīmāni sukhādīni pañcendriyāṇi eṣāṃ katamenendriyeṇa katamaḥ kleśa upakleśo vā saṃprayuktaḥ
|

sukhabhyāṃ saṃprayukto hi rāgaḥ

sukhasaumanasyābhyāṃ rāgaḥ saṃprayuktaḥ |

dveṣo viparyayāt |

duḥkhābhyām ity arthaḥ | duḥkhena daurmanasyena ca |harṣadainyākāravartitvāt ṣaṅvijñānabhūmikatvāc
ca rāgadveṣayoḥ |

mohaḥ sarvaiḥ

avidyāyāḥ sarvakleśasaṃprayogitvāt pañcabhir apīndriyaiḥ saṃprayogaḥ |

asaddṛṣṭir manoduḥkhasukhena tu || 5.55 ||

manoduḥkhaṃ daurmanasyaṃ manaḥsukhaṃ saumanasyaṃ ca |tābhyaṃ mithyādṛṣṭiḥ saṃprayuktā puṇyakarmaṇāṃ
pāpakarmaṇāṃ ca yathākramam |

daurmanasyena kāṅkṣā

saṃśayito hi niścayenārthī durmanāyate |

anye saumanasyena

anye ’nuśayāḥ saumanasyenaiva saṃprayuktāḥ | ke punar anye | catasro dṛṣṭano mānaś ca |harṣākāravartitvāt
| kiṃpratisaṃyuktā ime ’nuśayā nirdiṣṭāḥ | āha |

kāmajāḥ |

evaṃ pratiniyataṃ saṃprayogamuktvā sāmānyenāha

sarve ’py upekṣayā

sarve ’pyete ’nuśayā upekṣendriyeṇa saṃprayuktāḥ |pravāhacchedakāle kila kleśānām avaśyam upekṣā
saṃtiṣṭhate |adhobhūmikāḥ katham ity āha

svaiḥ svairyathābhumyūrdhvabhūmikāḥ || 5.56 ||

svaiḥ svairindriyairurdhvabhūmikā anuśayāḥ saṃprayujyante | yasyāṃ bhūmau yāvantīndriyāṇi |tatrāpi
cāturvijñānakāyikāścāturvijñānakāyikair manobhūmikā manobhūmikair eva yathāsaṃbhavam
|uktaḥ kleśānām indriyasaṃprayogaḥ |

upakleśānāṃ punaḥ

daurmanasyena kaukṛtyamīrṣyā krodho vihiṃsanam |upanāhaṃ pradāśaś ca

saṃprayuktānīti vartate | dainyākāravartitvādeṣāṃ manobhūmikatvāc ca |

mātsaryaṃ tu viparyayāt || 5.57 ||

saumanasyenetyarthaḥ | lobhānvayatvena harṣākāravartitvāt |

māyā śāṭhyamathī bhrakṣo middhaṃ cobhayathā

saumanasyadaurmanasyābhyāṃ saṃprayujyante | kadācid dhi sumanāḥ paraṃ vañcayate |kadācid durmanāḥ
|evaṃ yāvat svapiti |

madaḥ |sukhābhyām

tṛtīye dhyāne sukhenādhastātsaumanasyena ūrdhvamupekṣayā | yasmāt

sarvagopekṣā

atas tayā sarve ’nuśayāḥ saṃprayujyante |

na hi tasyāḥ kvacit pratiṣedho yathā ’vidyāyāḥ |

cātvāry anyāni pañcabhiḥ || 5.58 ||

āhlīkyamanapatrāpyaṃ styānamauddhatyaṃ caitānicatvāri paryavasthānāni pañcabhir apīndriyaiḥ
saṃprayujyante |akuśalamahābhūmikatvāt kleśamahābhūmikatvāc ca |

yāni sūtre pañca nivaraṇāni uktāni kāmacchando vyāpādaḥ styānamiddhamauddhatyakaukṛtyaṃ vicikitsā
ca |tatra kiṃ traidhātukyaḥ styānauddhatyavicikitsā gṛhyante |atha kāmapratisaṃyuktā
eva |“kevalo ’yaṃ paripūrṇo ’kuśala rāśiryaduta pañca nivaraṇānīty” ekāntākuśalatvavacanāt
sūtre |

kāme nivaraṇāni

nānyatra dhātau |kiṃ punaḥ kāraṇaṃ dve styānamiddhe ekaṃ nivaraṇamuktaṃ dve cauddhatyakaukṛtye
ekam |

ekavipakṣāhārakṛtyataḥ |dvekatā

dvayor ekatā dvyekatā | vipakṣaḥ pratipakṣo ’nāhāra ityeko ’rthaḥ |styānamiddhayoreka āhāraḥ
sūtre ’nāhāraś ca |kaḥ styānamiddhanivaraṇasyāhāraḥ | pañca dharmāḥ |tandrā aratirvijṛmbhikā
bhakte ’samatā cetaso līnatvam iti |atha styānamiddhanivaraṇasyānāhāraḥ ālokasaṃjñeti
|kṛtyamanayorapyekam |ubhe api hy ete cittaṃ layaṃ codayataḥ |auddhatyakaukṛtyayorapyeka āhāra
uktaḥ ekonāhāraḥ |kaś cauddhatyakaukṛtyanivaraṇasyāhāraḥ | catvāro dharmāḥ |jñātivitarko
janapadavitarko ’maravitarkaḥ paurāṇasya ca hasitakriḍitaramitaparibhāvitasyānusmartā
bhavatīti |kaś cauddhatyakaukṛtyanivaraṇasyānāhāraḥ | śamatha iti | kṛtyam apy anayor ekam
|ubhe api hy ete cittamavyupaśāntaṃ vartayataḥ |ata ekavipakṣāhārakṛtyatvāt dvayor apye katvam
uktam |yadi sarvakleśā nivaraṇaṃ kasmāt pañcaivoktāni |

pañcatā skandhavidhātavicikitsanāt || 5.59 ||

kāmacchandavyāpādābhyāṃ śīlaskandhavidhātaḥ |styānamiddhena prajñāskandhasyauddhatyakaukṛtyena
samādhiskandhasya samādhiprajñayorabhāve satyeṣu vicikitsako bhavatītyataḥ pañcoktāni |etasyāṃ
tu kalpanāyāṃ samādhiskandhavirodhina auddhatyakaukṛtyanivaraṇasya pūrva grahaṇaṃ
prāpnoti |ato yathāsaṃkhyam etābhyāṃ samādhiprajñāskandhopaghāta ity apare |samādhiprayuktasya
hi styānamiddhād bhayam | dharmapravicayaprayuktasyauddhatyakaukṛtyād iti |anye tvanyathā
varṇayanti | kathaṃ varṇayanti |cāragatasya priyāpriyarūpeṣu viṣayeṣu nimittagrāhādvihāragatasya
tatpūrvakau kāmacchandavyāpādau samādhipraveśasyādito ’ntarāyaṃ kurutaḥ |tataḥ
samādhipraviṣṭasyāprayogeṇa śamathavipaśyanā sevanāt styānamiddhamauddhatyakaukṛtyaṃ vicikitsā
ca yathākramaṃ śamathavipaśyanayorantarāyaṃ kurutaḥ |vyutthitasyāpi dharmanidhyānakāle
vicikitsāntarāyaṃ karoti |ataḥ pañca nivaraṇānyuktāni |idaṃ vicāryate |visabhāgadhātusarvatragāṇāṃ
nirodhamārgadarśanaprahātavyānāṃ ca sāsravālambanānāṃ yadālambanaṃ parijñāyate
tadā na prahīyante |yadā prahīyante tadālambanaṃ na parijñāyate iti kathameṣāṃ prahāṇam |nāvaśyamālambanaparijñānāt
kleśānāṃ kṣayo bhavati |kim tarhi | caturbhiḥ prakāraiḥ | katamaiś
caturbhiḥ |darśanaheyānāṃ tāvat

ālambanaparijñānāttadālambanasaṃkṣayāt |ālambanagrahāṇāc ca

tatrālambanaparijñānād duḥkhasamudayadarśanaheyānāṃ svabhūmyālambanānām anāsravālambanānāṃ ca
|tadālambanasaṃkṣayād visabhāgadhātusarvatragāṇām |tadālambanā hi sabhāgadhātusarvatragāḥ
|teṣu prahīṇeṣu te ’pi prahīṇā bhavanti |ālambanaprahāṇān nirodhamārgaheyānāṃ sāsravālambanānām
|te hy anāsravālambanās teṣām ālambanam |atas teṣu prahīṇeṣu te ’piprahīṇā bhavanti
| bhāvanāheyānāṃ punaḥ

pratipakṣodayāt kṣayaḥ || 5.60 ||

yasya hi kleśaprakārasya pratipakṣo mārga utpadyate sa prahīyate |kasya punaḥ kaḥ pratipakṣaḥ
|adhimātrādhimātrasya mṛdumṛduriti vistāreṇa paścāt pravedayiṣyāmaḥ |

