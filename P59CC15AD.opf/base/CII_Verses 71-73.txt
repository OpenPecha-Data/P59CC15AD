ata evānantaroktāt |

tasmāc catvāri cittāni

tasmāt punar aśaikṣāc cittāt samanantaraṃ catvāri cittāny utpadyante |traidhātukāni kuśalāny
aśaikṣaṃ ca ||samāptāni dvādaśa cittāni ||

punaḥ kriyante

dvādaśaitāni viṃśatiḥ |

kathaṃ kṛtvā |

prāyogikopapattyāptaṃ śubhaṃ bhittvā triṣu dvidhā || 2.71 ||

triṣu dhātuṣu kuśalaṃ cittaṃ dvidhā bhidyate | prāyogikaṃ copapattilābhikaṃ ca

vipākajair yāpathikaśailpasthānikanair mitam |caturdhā ’vyākṛtaṃ kāme

bhittveti varttate | kāmāvacaram anivṛtāvyākṛtaṃ caturdhā bhidyate |vipākajam airyāpathikaṃ
śilpasthānikaṃ nirmāṇacittaṃ ca |

rūpe śilpavivarjitam || 2.72 ||

rūpadhātau tridhā bhidyate śailpasthānikaṃ varjayitvā | tatra śilpābhāvāt |evam etāni dvādaśa
cittāni punar viśaṃtir bharvanti ṣoḍhā |kuśalam anivṛtāvyākṛtaṃ ca saptadhā bhidyate |airyāpathikādīni
cittānīryāpathādyabhāvād ārūpyadhātau na santi |rūpagandharasaspraṣṭavyāny
eṣām ālambanam |śailpasthānikasya tu śabdo ’pi |etāni manovijñānāny eva |pañca tu vijñānakāyā
airyāpathikaśailpasthānikayoḥ prāyogikāḥ |airyāpathikābhinirhṛtaṃ manovijñānam asti dvādaśāyatanālambananīty
apare |

eṣāṃ punar viṃśateś cittānāṃ kasya katamat samanantaram |kāmāvacarāṇāṃ tāvad aṣṭānāṃ prāyogikān
antaraṃ daśa cittāny utpadyante |svabhūmikāni saptā ’nyatrābhijñāphalāt |rūpāvacaraṃ prāyogikaṃ
śaikṣam aśaikṣaṃ ca |tat punar aṣṭacittānantaram | svebhyaḥ kuśalakliṣṭebhyaḥ rūpāvacarābhyāṃ
prāyogika kliṣṭābhyāṃ śaikṣāśaikṣābhyāṃ ca |upapattipratilambhikānantaraṃ nava
|svabhūmikāni sapta ’nyatrābhijñāphalād rūpā rūpāvacare ca kliṣṭe |tat punar ekādaśānantaram
|svebhyaḥ saptabhyaḥ pūrvavat rūpāvacarābhyāṃ prāyogikakliṣṭābhyāṃ śaikṣāśaikṣābhyāṃ
ca |akuśala nivṛttāvyākṛtānantaraṃ sapta | svāny eva pūrvavat |te punaś caturdaśacittānantaram
|svebhyaḥ saptabhyaḥ rūpāvacarebhyaś caturbhyo ’nyatra prāyogikābhijñāphalābhyām |ārupyāvacarebhyas
tribhyo ’nyatra prāyogikāt |airyāpathikavipākajānantaram aṣṭau |svabhūmikāni
ṣaḍ anyatra prāyogikābhijñāphalābhyāṃ rūpārupyāvacāre ca kliṣṭe |te punaḥ saptacittānantaraṃ
svebhya eva pūrvavat |śailpasthānikānantaraṃ ṣaṭ | svāny evānyatra prāyogikābhijñāphalābhyām
|tat punaḥ saptānantaraṃ svebhya evānyatrābhijñāphalāt |abhijñāphalānantaraṃ dve
| svaṃcābhijñāphalam eva | rūpāvacaraṃ ca prāyogikam |tad apy asmād eva dvayāt |

rūpāvacarāṇām idānīṃ ṣaṇṇāṃ vakṣyāmaḥ | prāyogikānantaraṃ dvādaśa |kāmāvacare kuśale abhijñāphalaṃ
ca svāni ṣaṭ ārupyāvacaraṃ ca prāyogikaṃ śaikṣam aśaikṣaṃ ca |tat punar daśacittānantaram
|kāmāvacarābhyāṃ prāyogikābhijñāphalābhyāṃ svebhyaś caturbhyo ’nyatreryāpathikavipākajābhyām
ārūpyāvacarābhyāṃ prāyogikakliṣṭābhyāṃ śaikṣāśaikṣābhyāṃ ca |upapattipratilambhikānantaram
aṣṭau |kāmāvacare kliṣṭe svāni pañcānyatrābhijñāphalāt ārupyāvacaraṃ kliṣṭam |tat
punaḥ pañcabhyaḥ svebhyaḥ evānyatrābhijñāphalāt |kliṣṭānantaraṃ nava |kāmāvacarāṇi catvāri
kuśalakliṣṭāni svāni pañcānyatrābhijñāphalāt |tat punar ekādaśacittānantaram |kāmāvacarebhya
utpattipratilambhikair yāpathika vipākajebhyaḥ svebhyaḥ pañcabhyo ’nyatrābhijñāphalāt
ārūpyāvacarebhyas tribhyo ’nyatra prāyogikāt |airyāpathikānantaraṃ sapta |kāmāvacare kliṣṭe
svāni catvāry anyatra prāyogikābhijñāphalābhyām ārūpyāvacaraṃ ca kliṣṭam |tat punaḥ pañcānantaraṃ
svebhya evānyatrābhijñāphalāt |evaṃ vipākajaṃ vaktavyam |abhijñāphalānantaraṃ
dve | sve eva prāyogikābhijñāphale |tad apy ābhyām eva |

ārūpyāvacarāṇām idānīṃ caturṇāṃ vakṣyāmaḥ | prāyogikānantaraṃ sapta |rūpāvacaraṃ prāyogikaṃ
svāni catvāri śaikṣam aśaikṣaṃ ca |tat punaḥ ṣaṭ cittānantaram |rūpāvacarāt prāyogikāt svebhyas
tribhyo ’nyatra vīpākajāt śaikṣāśaikṣābhyāṃ ca |upapattiprātilambhikānantaraṃ sapta
|svāni catvāry adharabhūmikāni ca kliṣṭāni |tat punaś caturbhyaḥ svebhya eva |kliṣṭānantaram
aṣṭau |svāni catvāri rūpāvacare prāyogikakliṣṭe kāmāvacāre kliṣṭe |tat punar daśānantaram
|svebhyaś caturbhyaḥ kāmāvacararūpāvacarebhyaś copapattiprātilambhikair yāpathikavipākajebhyaḥ
|vipākajānantaraṃ ṣaṭ |svāni trīṇy anyatra prāyogikād adharāṇi trīṇi kliṣṭāni |tat
punaś caturbhyaḥ svebhya eva |śaikṣānantaraṃ ṣaṭ |traidhātukāni prāyogikāṇi kāmāvacaram upapattipratilambhikaṃ
śaikṣam aśaikṣaṃ ca |tat punaś caturbhyaḥ |prāyogikebhyaḥ tribhyaḥ śaikṣāc
ca |aśaikṣānantaraṃ pañca | yathā śaikṣānantaraṃ śaikṣam ekaṃ hitvā |tat punaḥ pañcabhyaḥ
|tribhyaḥ prāyogikebhyaḥ śaikṣāśaikṣābhyāṃ ceti |

kiṃ punaḥ kāraṇaṃ prāyogikacittānantaraṃ vipākajair yāpithikaśailpasthānikāni cittāny utpadyante
na punar ebhyaḥ prāyogikam |īryāpathaśilpābhisaṃskaraṇapravṛttatvāt durbalānabhisaṃskāravāhitvāc
caittāni na prāyogikānukūlāni |niṣkramaṇacittaṃ tv anabhiskāravāhīti yukto ’sya
prāyogikacittānantaram utpādaḥ |evaṃ tarhi kliṣṭebhyo ’pi prāyogikaṃ notpadyate | viguṇatvāt
|tathāpi kleśasamudācāraparikhinnasya tatparijñānād yuktaḥ prāyogikasaṃmukhībhāvaḥ |kāmāvacaram
upapattipratilambhikaṃ paṭutvāt śaikṣāśaikṣābhyāṃ rūpāvacaraprāyogikāc cānantaram
utpadyate |anabhisaṃskāravāhitvāt tasmād etāni notpadyante |rūpāvacarakliṣṭānantaraṃ kāmāvacaram
upapattipratilambhikam utpadyate | paṭutvāt |ārūpyāvacarakliṣṭānantaraṃ tu rūpāvacaram
upapattipratilambhikaṃ notpadyate ’paṭutvād iti ||

trayo manaskārāḥ || svalakṣaṇamanaskāraḥ |tadyathā “rūpaṇālakṣaṇaṃ rūpam” ity evam ādi |sāmānyalakṣaṇamanaskāraḥ
| ṣoḍaśākārasaṃprayuktaḥ |adhimuktimanaskāraḥ | aśubhāpramāṇārūpyavimokṣābhibhvāyatanakṛtsnāyatanādiṣu
|trividhamanaskārānantaram āryamārgaṃ saṃmukhīkaroti tasmād
api trividhaṃ manaskāram evaṃ sati yuktam idaṃ bhavati “aśubhāsahagataṃ smṛtisaṃbodhyaṅga
bhāvayatīti” |sāmānyamanaskārānantaram evāryamārga saṃmukhīkaroti | tasmāt tu trividham
ity apare |aśubhayā tu cittaṃ damayitvā sāmānyamanaskārānantaraṃ mārgaṃ saṃmukhīkaroti |ataḥ
pāraṃparyam abhisaṃdhāyoktam “aśubhāsahagataṃ smṛtisaṃbodhyaṅgaṃ bhāvayatīti” |āryamārgānantaram
api sāmānyamanaskāram evety apare |syāt tāvad anāgamyāditribhūmisaṃniḥśrayeṇa
niyāmāvakrāntau tanmārgānantaraṃ kāmāvacaraṃ sāmānyamanaskāraṃ saṃmukhīkuryād |atha dvitīyādidhyānasaṃniḥśrayeṇa
niyāmāvakrāntau katham |na hi kāmāvacaraḥ śakyo ’tiviprakṛṣṭatvāt |na
ca tadbhūmikaḥ pratilabdho ’nyatra nirvedhabhāgīyāt |na cāryo nirvedhabhāgīyaṃ punaḥ saṃmukhīkaroti
|na hi prāptaphalasya tatprayogasaṃmukhībhāvo yukta itianyo ’py asya tajjātīyaḥ
sāmānyamanaskāro bhāvanāṃ gacchati |tadyathā “sarvasaṃkārā anityāḥ sarvadharmā anātmānaḥ
śāntaṃ nirvāṇam” iti tatsaṃmukhī kariṣyati |tad etan na varṇayanti |anāgamyaṃ niśrityārhattvaṃ
prāpnuvataḥ tadbhūmikaṃ kāmāvacaraṃ vā vyutthānaṃ cittam |ākiñcanyāyatanaṃ niśritya
tadbhūmikaṃ bhāvāgrikaṃ vā |śeṣāsu svabhūmikam eva |kāmadhātau trayo manaskārāḥ śrutacintāmayopapattipratilambhikāḥ
| bhāvanāmayo nāsti |rūpadhātau trayaḥ śrutabhāvanāmayopapattipratilambhikāḥ
| cintāmayo nāsti |yadā cintayitum ārabhante tadaiṣāṃ samādhir evopatiṣṭhate
|ārūpyadhātau bhāvanāmayopapattipratilambhikau |tatra pañcavidhamanaskārānantaram āryamārgasaṃmukhībhāvo
’nyatropapattipratilabhbhikebhyaḥ | prayogapratibaddhatvāt |mārgānantaraṃ
tūpapattipratilambhikasyāpi kāmāvacarasya saṃmukhībhāvaḥ | paṭutvād iti ||

yāni dvādaśa cittāni uktāny eṣāṃ katamasmiṃś citte katīnāṃ lābhaḥ |

kliṣṭe traidhātuke lābhaḥ ṣaṇṇāṃ ṣaṇṇāṃ dvayoḥ

kāmāvacare kliṣṭe citte saṃmukhībhūte ṣaṇṇāṃ cittānāṃ lābhaḥ |tair samanvāgatasya kāmāvacarasya
kuśalasya vicikitsayā kuśalamūlapratisaṃdhānād dhātupratyāgamanāc ca | akuśalanivṛtāvyākṛtayoḥ
rūpāvacarasya ca kliṣṭasya dhātupratyāgamanāt parihāṇitaś ca |ārūpyāvacarasya kliṣṭasya
parihāṇitaḥ śeṣasya ca |rūpāvacare ’pi kliṣṭe ṣaṇṇāṃ lābhaḥ |rūpāvacarāṇāṃ trayāṇāṃ
kāmāvacarasya cānivṛtāvyākṛtasya dhātupratyāgamanāt |ārūpyāvacarasya kliṣṭasya śaikṣasya
ca parihāṇitaḥ |ārūpyāvacare tu kliṣṭe dvayor lābhaḥ |parihāṇitas tasyaiva kliṣṭasya śaikṣasya
ca |

śubhe |trayāṇāṃ rūpaje

rūpāvacare kuśale trayāṇāṃ cittānāṃ lābhas tasyaiva kuśalasya kāmarūpāvacarayoś cānivṛtāvyākṛtayoḥ
|

śaikṣe caturṇāṃ

tasyaiva śaikṣasya kāmarūpāvacarayoś cānivṛtāvyākṛtayor ārūpyāvacārasya ca kuśalasya | āryamārgeṇa
kāmarūpadhātuvairāgye |

tasya śeṣite || 2.73 ||

śeṣaṃ kṛtaṃ śeṣitam |yatra citte lābho na vyākhyātas tatra tasyaiva lābho draṣṭavyo nānyasya
|anye punar abhedenāhuḥ |

“kliṣṭe citte navānāṃ hi lābhaḥ ity ucyate budhaiḥ | ṣaṇṇāṃ tu kuśale citte tasyaivāvyākṛṭe
khalu ||”

tatra saptānāṃ kuśale citta iti vaktavyam |kāmāvacarasya kuśalasya samyagdṛṣṭyā kuśalamūlapratisaṃdhānāt
kāmarūpāvacarayor anivṛtāvyākṛtayor vairāgyataḥ rūpārūpyāvacarayoḥ kuśalayos
tat asty asamādhilābhataḥ śaikṣāśaikṣasya ca niyāmāvakrāntyarhattvayoḥ śeṣam ata eva vyākhyānād
avadhāryam |saṃgrahaślokaḥ |

“upapattisamāpattivairāgyaparihāṇiṣu |kuśalapratisaṃdhau ca cittalābho hy atadvataḥ” iti |

|| samāptaḥ pratyayaprasaṅgaḥ ||abhidharmakośabhāṣye indriyanirddeśo nāmadvitīyaṃ kośasthānaṃsamāptam
iti |śrīlāmāvākasya

