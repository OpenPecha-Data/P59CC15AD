tṛtīyaṃ kośasthānam

oṃ namo buddhāya |

idam idānīṃ vaktavyam | kāmarūpārūpyanaiyamyena cittādīnāṃ kṛto nirdeśaḥ |tatra katame te kāmarūpārūpyadhātava
ity ucyate

narakapretatiryañco manuṣyāḥ ṣaḍ divaukasaḥ |kāmadhātuḥ

catasro gatayaḥ |ṣaṭ ca devanikāyās tadyathā cāturmahārājakāyikās trāyastriṃśā yāmās tuṣitā
nirmāṇaratayaḥ paranirmitavaśavarttinaś cety eṣa kāmadhātuḥ saha bhājanalokena |sa eṣa kati
sthānānīty āha

sa narakadvīpabhedena viṃśatiḥ || 3.1 ||

sthānānīti vākyaśeṣaḥ saṃbadhyate |aṣṭau mahānarakāḥ |saṃjīvaḥ kālasūtraḥ saṃghāto rauravo mahārauravas
tapanaḥ pratāpano ’vīciś ceti |catvāro dvīpāḥ |jambūdvīpaḥ pūrvavideho ’varagodānīyaḥ
uttarakuruś ca |ṣaṭ cānantaroktā devanikāyāḥ tiryañcaḥ pretāś ca viṃśatiḥ sthānāni
|kāmadhātuḥ paranirmitavaśavartibhyo yāvad avīciḥ sabhājanagrahaṇena tu yāvad vāyumaṇḍalam
|etasmāc ca kāmadhātoḥ

ūrdhvaṃ saptadaśasthāno rūpadhātuḥ

katham ity āha

pṛthak pṛthakdhyānaṃ tribhūmikaṃ tatra

prathamadvitīyatṛtīyadhyānāni pratyekaṃ tribhūmikāni |

caturthaṃ tv aṣṭabhūmikam || 3.2 ||

tatra prathamadhyānaṃ brahmakāyikā brahmapurohitāḥ mahābrahmāṇaḥ |dvitīyaṃ parīttābhā apramāṇābhā
ābhāsvarāḥ |tṛtīyaṃ parīttaśubhā apramāṇaśubhāḥ śubhakṛtsnāḥ |caturtham anabhrakāḥ puṇyaprasavāḥ
bṛhatphalā abṛhā atapāḥ sudṛśāḥ sudarśanā akaniṣṭhā ity etāni saptadaśa sthānāni
rūpadhātuḥ 1 saha tannivāsibhiḥ sattvaiḥ |ṣoḍaśeti kāśmīrāḥ |brahmapurohiteṣv eva kila
sthānam utkṛṣṭataraṃ mahābrahmaṇaḥ parigaṇa ivābhinirvṛttam ekanāyakaṃ na tu bhūmyantaram
iti |

ārūpyadhātur asthānaḥ

na hy arūpiṇāṃ dharmānāṃ sthānam asti |atītānāgatāvijñaptyarūpiṇo hi dharmā adeśasthā iti niyamaḥ
| sa tu

upapattyā caturvidhaḥ |

upapattibhedena caturvidha ārūpyadhātuḥ |yaduta ākāśānantyāyatanaṃ vijñānānantyāyatanam ākiñcanyāyatanaṃ
naivasaṃjñānāsaṃjñāyatanam iti |na tv eṣāṃ deśakṛtam auttarādharyaṃ bhidyate
|yatraiva hi deśe tatsamāpattilābhinaś cyavante tatraivopapadyante iti |punaś ca tasmāc cyavamānānāṃ
tatraivāntarābhavo ’bhinirvarttate |

yathā rūpiṇāṃ sattvānāṃ rūpaṃ niśritya pravarttate cittasaṃtatir evam ārūpyeṣu kiṃ niśritya
pravrttate |

nikāyaṃ jīvitaṃ cātra niśritā cittasantatiḥ || 3.3 ||

nikāyasabhāgaṃ jīvitendriyaṃ ca niśrityety ābhidhārmikāḥ |rupiṇām api tarhi sattvānāṃ kimartha
na tad eva dvayaṃ niśritya pravarttate cittasantatiḥ |durbalatvāt | tasyāḥ kena balavattvam
| samāpattiviśeṣajatvāt |sā hi samāpattir vibhūtarūpasaṃjñā |tata eva tarhi balavattvāt
pravarttiṣyate kim punar niśrayeṇa | idaṃ cāpi vaktavyam |yathā rūpiṇāṃ sattvānāṃ rūpaṃ
niśritya pravarttate nikāyasabhāgo jīvitendriyaṃ ca evam arūpiṇāṃ sattvānāṃ kiṃ niśritya
pravarttate |tad eva dvayam anyo ’nyam |rūpiṇām api tarhi kimarthaṃ na tad eva dvayam anyonyam2
| durbalatvāt tayoḥ |tatredānīṃ kena balavattvām |samāpattiviśeṣajatvāt |tad etac cittasantatau
samānaṃ cittacaitteṣu vā | tasmān nāsty arūpiṇāṃ sattvānāṃ cittasantater anyonyam
niśraya iti sautrāntikāḥ |api tu yasyāś cittasantater ākṣepahetur avītatṛṣṇo rūpe tasyāḥ
saha rūpeṇa saṃbhavād rūpaṃ niśritya pravṛttir yasyās tu hetur vītatṛṣṇo rūpe tasyā anapekṣya
rūpaṃ pravṛttiḥ | hetos tadvimukhatvād iti |

atha kasmād ete kāmarūpārūpyadhātava ity ucyante | svalakṣaṇadhāraṇād dhātuḥ |kāmapratisaṃyukto
dhātuḥ kāmadhātuḥ rūpapratisaṃyukto dhātū rūpadhātur madhyapadalopād vajravālakavat3 maricapānakavac
ca |nātra rūpam astīty arūpaḥ |arūpasya bhāva ārūpyam | rūpaṇīyo vā rūpyaḥ
|na rūpyo ’rūpyas tadbhāva ārūpyam |tatpratisaṃyukto dhātur ārūpyadhātuḥ |kāmānāṃ dhātuḥ kāmadhātuḥ
kāmān yo dadhāti 4 |evaṃ rūpārūpyadhātū veditavyau | ko ’yaṃ kāmo nāma |samāsātaḥ
kavaḍīkārāhāra maithunopasaṃhito rāgaḥ |

“na te kāmā yāni citrāṇi loke saṃkalparāgaḥ puruṣasya kāmaḥ | tiṣṭhanti citrāṇi tathaiva loke
athātra dhīrā vinayanti kāmam” || iti

gāthābhidhānān | ajīvaka āryaśāriputraṃ pratyāha

“na te kāmā yāni citrāṇi loke saṃkalparāgaṃ vadasīha kāmam | bhikṣur bhaviṣyaty api kāmabhogī
saṃkalpayan so ’kuśalān vitarkān” |

āryaśāriputra āha

“te cet kāmā yāni citrāṇi loke saṃkalparāgo yadi te na kāmaḥ | śāstā ’pi te bhavitā kāmabhogī
dṛṣṭaiva rūpāṇi manoramāṇi” ||

kiṃ punar ye kecana dharmāḥ kāmarūpārupyadhātuṣu samudācaranti sarve te kāmarūpārūpyapratisaṃyuktāḥ
|nety āha | kiṃ tarhi | yeṣu kāmarūpārupyarāgā anuśerate |ke punar amī kāmarūpārūpyarāgāḥ
|ye kāmarūpārūpyadhātuṣv anuśerate |idam idānīṃ tad aśvabandhīyam | kasyāyam aśvabandho
yasyāyam aśvaḥ | kasyāyam aśvaḥ | yasyāyam aśvabandhaḥ | ity ubhayam api na jñāyate
| nedam aśvabandhīyam |kṛtanirdeśāni hi sthānāni kāmadhātau |teṣv avītarāgasya yo rāgaḥ sa
kāmarāgaḥ |yatrānuśete so ’pi dharmaḥ kāmapratisaṃyuktaḥ |evaṃ rūpārūpyarāgāv adhovītarāgasya
yathāyogaṃ veditavyau |asamāhitabhūmiko vā rāgaḥ kāmarāgaḥ | dhyānārūpyeṣu rāgo rūpārūpyarāgaḥ
|nirmāṇacitte kathaṃ kāmarāgaḥ |śrutvā parihāya ca tadā svādanāt |nirmāṇavaśena
vā nirmāyaka citto ’pi rāgaḥ | gandharasanirmāṇād vā | tasya kāmāvacaratvam | rūpāvacareṇa
tayor anirmāṇāt |kiṃ punar ekam eva traidhātukam |traidhātukānām anto nāsti | yāvad ākāśaṃ
tāvanto dhātavaḥ |atha eva ca nāsty apūrvasattvaprādurbhāvaḥ |prati buddhotpādaṃ cāsaṃkhyeyasattvaparinirvāṇe
’pi nāsti sattvānāṃ parikṣaya ākāśavat |

katham avasthānaṃ lokadhatūnāṃ |tiryaksūtra uktaṃ tadyathā “īṣādhāre deve varṣati nāsti vīcir
vā antarikā vā antarīkṣād vāridhārāṇāṃ prapatantīnām |evaṃ pūrvasyāṃ diśi nāsti vīcir vā
antarikā vā lokadhātūnāṃ saṃvarttamānānāṃ vivarttamānānāṃ ca |yathā pūrvasyāṃ diśi evaṃ dakṣiṇāsyāṃ
paścimāyām uttarasyām” iti |na tūktam ūrdhvam adhaś ceti |ūrdhvam apy adho ’pīty
apare | nikāyāntarapāṭhād | akaniṣṭhād ūrdhvaṃ punaḥ kāmadhātuḥ |kāmadhātoś cādhaḥ punar
akaniṣṭhāḥ | yaś caikasmāt kāmadhātor vītarāgaḥ sa sarvebhyaḥ |evaṃ rūpārūpyebhyaḥ |yaś ca
prathamadhyānasaṃniśrayām ṛddhim5 utpādayati sa yatra lokadhātau jāta utpādayati tatratyam
eva brahmalokam upāgacchati nānyam |ya ete trayo dhātava uktāḥ |

narakādisvanāmoktā gatayaḥ pañca teṣu

narakās tiryañcaḥ pretā devā manuṣyā iti |svair eva nāmabhis teṣu pañca gatayaḥ proktāḥ |kāmadhāto
catasro gatayaḥ pañcamyāś ca pradeśaḥ |rūpārūpyadhātvor ekasyā devagateḥ pradeśaḥ |kiṃ
punar gatinirmuktāḥ santi dhātavo yata dhātuṣv ity ucyante |santi kuśalakliṣṭabhājanāntarābhavasvabhāvā
api dhātavaḥ | yās tu pañca gatayaḥ |

tāḥ |akliṣṭāvyākṛtā eva sattvākhyā nāntarābhavaḥ || 3.4 ||

anivṛtāvyākṛtā eva gatayaḥ | anyathā hi gatisaṃbhedaḥ syāt |sattvākhyā eva ca na cāntarābhavasvabhāvāḥ
|prajñaptiṣūktam “catasṛbhir yonibhiḥ pañca gatayaḥ saṃgṛhītā na tu pañcabhir gatibhiś
catasro yonayaḥ | kim asaṃbṛhītam | antarābhava” iti |dharmaskandhe ’pi coktam “cakṣurdhātuḥ
katamaḥ | catvāri mahābhūtāny upādāya yo rūpaprasādaś cakṣuś cakṣurindriyaṃ cakṣurāyatanaṃ
cakṣurdhātur nārakas tairyagyonikaḥ paitṛviṣayiko devyo mānuṣyako bhāvanāmayo
’ntarābhavikaś ceti” |sūtre ’pi ca bahiṣkṛto ’ntarābhavo gatibhyaḥ | kasmin sūtre |“sapta
bhavā narakabhavas tiryagbhavaḥ pretabhavo devabhavo manuṣyabhavaḥ karmabhavo ’ntarābhava”
iti |atra hi pañca gatayaḥ sahetukāḥ sahāgamanāś coktāḥ |atha eva cānivṛtāvyākṛtāḥ sidhyanti
|taddhetoḥ karmabhavasya tābhyo bahiṣkaraṇāt |kāśmīrāś ca sūtraṃ paṭhanti | sthaviraśāriputreṇoktaṃ
“nārakāṇām āyuṣmann āsravāṇāṃ saṃmukhībhāvān narakavedanīyāni karmāṇi karoty
upacinoti |teṣām āyuṣman kāyavāṅmanovaṅkānāṃ kāyavāṅmanodoṣakaṣāyāṇāṃ narakeṣu rūpaṃ saṃjñā
vedanā saṃskāro vijñānaṃ vipāko vipacyate |nirvṛtte vipāke nāraka iti saṃkhyāṃ gacchati
|tatrāyuṣman nārako nopalabhyate ’nyatra tebhyo dharmebhya” iti |ato ’py anivṛtāvyākṛtā eva
gatayaḥ |prakaraṇāgranthas tarhi parihāryo “gatiṣu sarve ’nuśayā anuśerata” iti |pratisaṃdhicittāni
hi gatīnāṃ pañcaprakārāṇi santy ataḥ sapraveśagatigrahaṇād adoṣa eva |grāmagrahaṇe
grāmopacāragrahaṇavat |kuśalakliṣṭā apīty apare |yat tūktam “karmabhavasya tābhyo bahiṣkaraṇād
iti |nāvaśyaṃ pṛthagvacanād bahiṣkṛto bhavati |tadyathā pañcasu kaṣāyeṣu kleśadṛṣṭikaṣāyau
pṛthag uktau |na ca dṛṣṭayo na kleśāḥ |evaṃ karmabhavo ’pi gatiś ca syāt |pṛthak
cāsya vacanaṃ syāt gatihetujñāpanārtham |antarābhave ’py eṣa prasaṅgaḥ | nāyogāt | gacchanti
tām iti gatiḥ |na cāntarābhavo gantavyaś cyutideśa evotpādanāt |ārūpyā api gatir na
bhaviṣyanti |cyutideśa evotpādāt |evaṃ tarhy antarābhavatvād evāntarābhavo na gatir gatyantarālatvāt
|yadi hi gatiḥ syād antarābhava ity eva na syāt |yat tarhi sthaviraśāriputreṇoktaṃ
“nirvṛtte vipāke nāraka iti saṃkhyāṃ gacchatīti” |nirvṛtte vipāka ity uktaḥ na tu vipāka
eveti |yat tarhy uktaṃ “tatrāyuṣman nārako nopalabhyate ’nyatra tebhyo dharmebhya” iti
|gatigāminaḥ pudgaladravyasya pratiṣedhaṃ karoti nānyatra skandhebhya upalabhyate nāraka iti
na tu skandhāntarapratiṣedham |anivṛttāvyākṛtā6 eva tu gatayo varṇyante vaibhāṣikaiḥ |tāś
ca vipākasvabhāvā evety eke |aupacayikasvabhāvā apīty apare |

atraiva pañcagatike dhātutraye yathākramaṃ veditavyāḥ

nānātvakāyasaṃjñāś ca nānākāyaikasaṃjñinaḥ |viparyayāc caikakāyasaṃjñāś cārūpiṇas trayaḥ ||
3.5 ||vijñānasthitayaḥ sapta

sūtre uktaḥ “rūpiṇaḥ santi sattvā nānātvakāyā nānātvasaṃjñinas tadyathā manuṣyās tad ekatyāś
ca devāḥ |iyaṃ prathamā vijñānasthitiḥ | katame punas te tad ekatyā devāḥ |kāmāvacarāḥ prathamadhyānabhūmikāś
ca prathamābhinirvṛttavarjyāḥ” |nānātvena kāya eṣām iti nānātvakāyāḥ
| anekavarṇaliṅgasaṃsthānatvāt |nānātvena saṃjñā nānātvasaṃjñā | saiṣām astīti nānātvasaṃjñinaḥ
| sukhaduḥkhāduḥkhāsukhasaṃjñitvāt |rūpiṇaḥ santi nānātvakāyā ekatvasaṃjñinas tadyathā
devā brahmakāyikā ye tatprathamābhinirvṛttāḥ |iyaṃ dvitīyā vijñānasthitiḥ |te hi prathamābhinirvṛttāḥ
sarva ekaikasaṃjñino bhavanti anena vayaṃ brahmaṇā sṛṣṭā iti |brahmaṇo ’py
evaṃ bhavati mayaite sṛṣṭā ity abhinnakārasaṃjñānād ekatvasaṃjñinaḥ |anyathaiva tu mahābrahmaṇa
ārohapariṇāha ākṛtivigraho vāgbhāṣā cīvaradhāraṇaṃ ca anyathā tatparṣada iti nānātvakāyāḥ
|yad idam uktaṃ sūtre “teṣām evaṃ bhavati ‘imaṃ vayaṃ sattvam adrākṣma dīrghāyuṣaṃ dīrgham
adhvānaṃ tiṣṭhantaṃ’ yāvad ‘aho vatānye ’pi sattvā ihopapadyeran mama sabhāgatāyām’”
iti | asya ca sattvasyaivañcetasaḥ praṇidhir vayaṃ cehopapannā iti |kathaṃ tam adrākṣuḥ
|ābhāsvarasthā ity eke |tato hi te pracyutāḥ katham idānīm alabdhāyāṃ dvitīyadhyānasamāpattau
tadbhūmikaṃ pūrvanivāsam āsmārṣuḥ labdhāyāṃ vā kathaṃ mahābrahmālambanāṃ śīlavrataparāmarśadṛṣṭiṃ
niviṣṭāḥ |antarābhavasthā adrākṣur ity apare |tatrāpi na dīrgham adhvānam avasthātuṃ
saṃbhavaḥ pratibandhābhāvād iti |kathaṃ teṣām evaṃ bhavati sma “imaṃ vayaṃ sattvam
adrākṣma dīrghāyuṣaṃ dīrgham adhvānaṃ tiṣṭhantam” iti |tasmāt tatrasthā eva te tasya pūrvavṛttāntaṃ
samanusmaranta eva dīrgham adhvānaṃ tiṣṭhantaṃ dṛṣṭavanto dṛṣṭvā ca paścād adrākṣmety
eṣāṃ babhūva |rupiṇaḥ santi sattvā ekatvakāyā nānātvasaṃjñinas tadyathā devā ābhāsvarāḥ
|iyaṃ tṛtīyā vijñānasthitiḥ |atra punaḥ paryantagrahaṇāt sakaladvitīyadhyānagrahaṇaṃ veditavyam
|anyathā hi parīttābhā apramāṇābhāś ca kasyāṃ vijñānasthitau vyavasthāpyeran |tatrābhinnavarṇaliṅgasaṃsthānatvād
ekatvakāyāḥ |sukhasaṃjñitvād aduḥkhāsukhasaṃjñitvāc ca nānātvasaṃjñinaḥ
|te kila maulyāṃ bhūmau saumanasyendriyaparikhinnāḥ sāmantakād upekṣendriyaṃ
saṃmukhībhavanti |sāmantake copekṣendriyaparikhinnāḥ punar maulyā bhumeḥ saumanasyendriyaṃ
saṃmukhīkurvanti |yathā kāmaratiparikhinnā īśvarā dharmaratiṃ pratyanubhavanti dharmaratiparikhinnāḥ
kāmaratim iti |nanu ca śubhakṛtsneṣv apy eṣa prasaṅgaḥ |na teṣāṃ tena sukhenāsti
parikhedaḥ |kiṃ kāraṇam |śāntaṃ hi tatsukham aśāntaṃ ca saumanasyaṃ cetasa utplāvakatvād
itisautrāntikā vyācakṣate | sūtra uktaṃ “yathā te nānātvasaṃjñinaḥ |tatra ye sattvā ābhāsvare
devanikāye ’ciropapannā bhavanti naiva saṃvarttanīkuśalā na vivarttanīkuśalā asya
lokasya te tām arciṣaṃ dṛṣṭvā bhītāḥ santa udvijante saṃvegam āpadyante |sahaivaiṣā ’rciḥ
śūnyaṃ brāhmaṃ vimānaṃ dagdhvā ’rvāg āgamiṣyatīti |tatra ye sattvā ābhāsvare devanikāye ciropapannāḥ
saṃvarttanīkuśalā vivarttanīkuśalāś cāsya lokasya te tān sattvān bhītān āśvāsayanti
|mā bhaiṣṭa māṛṣāḥ mā bhaiṣṭa mārṣāḥ |pūrvam apy eṣā ’rciḥ śūnyaṃ brāhmaṃ vimānaṃ dagdhvā
’traivāntarhiteti” |ato ’rciṣa āgamavyapagamasaṃjñitvāt bhītā bhītasaṃjñitvāc ca te nānātvasaṃjñino
na sukhāduḥkhāsukhasaṃjñitvād iti |rūpiṇaḥ santi sattvā ekatvakāyā ekatvasaṃjñinas
tadyathā devāḥ śubhakṛtsnāḥ |iyaṃ caturthī vijñānasthitiḥ |tatrābhinnavarṇasaṃsthānaliṅgatvād
ekatvakāyāḥ |ekatvasaṃjñinaḥ sukhasaṃjñitvāt |tatra prathame dhyāne kliṣṭayā saṃjñayā
ekatvasaṃjñinaḥ |dvitīye kuśalayā saṃjñayā nānātvasaṃjñinas tṛtīye vipākajayā saṃjñayā
ekatvasaṃjñinaḥ |ārupyās trayo yathāsūtram ity etāḥ sapta vijñānasthitayaḥ |kā ’tra vijñānasthitiḥ
|tatpratisaṃyuktāḥ pañca skandhāś catvāraś ca yathāyogam |śeṣaṃ kasmān na vijñānasthitiḥ
|

yasmātśeṣaṃ tatparibhedavat |

kiṃ punaḥ śeṣam | durgatayaś caturthaṃ dhyānaṃ bhavāgraṃ ca |atra hi vijñānaparibhedāḥ santy
ata eva na vijñānasthitiḥ |kaḥ punaḥ paribhedaḥ yena vijñānaṃ paribhidyate |tatrāpāyeṣu duḥkhā
vedanā paribheda upaghātikatvāt |caturthe dhyāne āsaṃjñikam asaṃjñisamāpattiś ca |bhavāgre
nirodhasamāpattiś cittasantaticchedāt |punar āha | yatrehasthānāṃ gantukāmatā tatrasthānāṃ
cāvyuccalitukāmatā ’sau vijñānasthitir uktā |apāyeṣu cobhayaṃ nāsti |caturthe dhyāne
sattvā uccalitamānasāḥ pṛthagjanā āsaṃjñikaṃ praveṣṭukāmā āryāḥ śuddhāvāsān bhavāgrāpaṭupracāratvān7
na vijñānasthitir iti |etāś ca sapta vijñānasthitayo yathoktāḥ |

bhavāgrāsaṃjñisattvāś ca sattvāvāsā nava smṛtāḥ || 3.6 ||

eṣu hi sattvā āvasanti svecchayā |

anicchāvasanān nānye

ke punar anye | apāyāḥ | teṣu hi sattvā akāmakāḥ karmarākṣasair āvāsyante | na tv icchayā vasanti
|atas te na sattvāvāsā bandhanasthānavat |anyatra sūtre sapta vijñānasthitaya uktāḥ

anyatracatasraḥ sthitayaḥ punaḥ |

katamāś catasraḥ | rūpopagā vijñānasthitir vedanopagā saṃjñopagā saṃskāropagā iti |tāsāṃ kaḥ
svabhāvaḥ | tā hi yathākramaṃ |

catvāraḥ sāsravāḥ skandhāḥ

te punaḥsvabhūmāv eva

nānyatra bhūmau | kiṃ kāraṇam | pratiṣṭhā hi sthitiḥ |na ca visabhāgabhūmikeṣu skandheṣu vijñānaṃ
tṛṣṇāvaśāt pratitiṣṭhatīti |kasmān na vijñānaṃ vijñānasthitir ucyate yathā saptasu vijñānasthitiṣu
pañca skandhā iti8 |sthātuḥ parihāreṇa sthitividhānāt |na hi sthātaiva sthitir
ucyate |yathā na rājaiva rājāsanam iti |yāṃś ca dharmān abhiruhya vijñānaṃ vāhayati naunāvikanyāyena
te dharmā vijñānasthitaya uktāḥ |na tu vijñānaṃ vijñānam evāruhya vāhayaty
ato noktam iti vaibhāṣikāḥ |yat tarhi sūtra uktaṃ “vijñāne āhāre asti nandī asti rāga iti
|yatrāsti nandī asti rāgaḥ pratiṣṭhitaṃ tatra vijñānam adhirūḍham” iti |tat katham | “sapta
ca vijñānasthitayaḥ pañcaskandhasaṃgṛhītā”9 iti tat katham |evaṃ tarhy abhedenopapattyāyatanasaṃgṛhīteṣu
skandheṣu sābhir āmāyāṃ vijñānapravṛttau vijñānaṃ vijñānasthitiḥ |pratyekaṃ
tu yathā rūpādayo vijñānasya saṃkleśāya bhavanti |tasmāc catasṛṣu vijñānasthitiṣu

kevalam || 3.7 ||vijñānaṃ na sthitiḥ proktaṃ

api ca kṣetrabhāvena bhagavatā catasro vijñānasthitayo deśitāḥ |bījabhāvena ca sopādānaṃ vijñānaṃ
kṛtsnam eveti na punar bījaṃ bījasya kṣetrabhāvena vyavasthāpayāṃ babhūvety abhiprāyaṃ
parikalapayām āsa |ye dharmāḥ sahavarttino vijñānasya te ’sya kṣetrabhāvena sādhīyāṃso
bhavantīti ta evāsya sthitaya uktāḥ |

atha kathaṃ saptabhir vijñānasthitibhiś catasro vijñānasthitayaḥ saṃgṛhītāś catasṛbhir vā sapta
|naiva hi saptabhiś catasro nāpi catasṛbhiḥ sapta |

catuṣkoṭi tu saṃgrahe |

saṃgrahe vicāryamāṇe catuṣkoṭikaṃ veditavyam |syāt saptabhiḥ saṃgṛhītaṃ na catasṛbhir ity evamādi
|prathamā koṭiḥ saptasu yad vijñānam |dvitīyā apāyeṣu caturthe dhyāne bhavāgre ca vijñānavarjyāḥ
skandhāḥ |tṛtīyā saptasu catvāraḥ skandhāś caturthy etān ākārān sthāpayitvā |yac
caitat gatyādibhedabhinnaṃ traidhātukam uktaṃ |

veditavyāḥ |catasro yonayas tatra sattvānām aṇḍajādayaḥ || 3.8 ||

aṇḍajā yonir jarāyujā saṃsvedajā upapādukā yoniḥ |yonir nāma jātiḥ | yuvanty asyāṃ sattvā miśrībhavanti
prasavasāmyād iti yoniḥ |aṇḍajā yoniḥ katamā | ye sattvā aṇḍebhyo jāyante | tadyathā
haṃsakroñcacakravākamayūraśukaśārikādayaḥ10 |jarāyujā yoniḥ katamā | ye sattvā jarāyor
jāyante |tadyathā hastyaśvagomahiṣakharavarāhādayaḥ |saṃsvedajā yoniḥ katamā |ye sattvā
bhūtasaṃsvedāj jāyante |tadyathā kṛmikīṭapataṅgamaśakādayaḥ |upapādukā yoniḥ katamā | ye
sattvā avikalā ahīnendriyāḥ sarvāṅgapratyaṅgopetāḥ sakṛd upajāyante |ata eva upapādane11
sādhukāritvād upapādukā ity ucyante |tadyathā devanārakāntarābhavikādayaḥ |

atha kasyāṃ gatau kati yonayaḥ saṃvidyanta ity āha

caturdhā nara tiryañcaḥ

manuṣyāś caturvidhāḥ |aṇḍajās tāvad yathā kroñcīniryātau śailopaśailau sthavirau mṛgāramātuś
ca dvātriṃśat putrāḥ pañcālarājasya ca pañca putraśatāni |jarāyujā yathedānīm |saṃsvedajās
tadyathā māndhātṛcārūpacārukapotamālinyāmrapālyādayaḥ |upapādukāḥ punaḥ prāthamakalpikāḥ
|evaṃ tiryañco ’pi caturvidhāḥ |trividhā dṛśyanta eva | upapādukās tu nāgasuparṇiprabhṛtayaḥ
|

nārakā upapādukāḥ |antarābhavadevāś ca

sarve nārakā antarābhavikāḥ devāś copapādukā eva |

pretā api jarāyujāḥ || 3.9 ||

apiśabdād apy upapādukā iti | āyuṣmate mahāmaudgalyāyanāya pretī nivedayate

“pañca putrān ahaṃ rātrau divā pañca tathā parān |bhakṣayāmi janitvā tān nāsti tṛptis tathāpi
me ||”

katamā yoniḥ sarvasādhvī | upapādukā |atha kim arthaṃ caramabhaviko bodhisattvaḥ prāptopapattivaśitve
’pi jarāyurjāṃ yonir bhajate |evaṃ hi kriyamāṇe mahāntam arthaṃ paśyati |jñātisaṃbandhena
mahataḥ śākyavaṃśasya dharme ’vataraṇārthaṃ cakravarttivaṃśyo ’yam iti cānyeṣāṃ
bahumānādarāvarjanārthaṃ manuṣyabhūtā api caināṃ siddhiṃ gacchantīti vineyānām utsāhārtham
|itarathā hy aprajñāyamānakulagotraḥ ko ’py ayaṃ māyāpuruṣa ity evaṃ parikalpayeyur devaḥ
piśāca iti vā yathā ’nyatīrthyā apabhāṣante kalpaśatasyātyayād evaṃvidho māyāvī loke prādurbhūya
māyayā lokaṃ bhakṣayatīti |apare tv āhuḥ | śarīradhātūnām avasthāpanārthaṃ yeṣu manuṣyā
anye ca prajāṃ vijñāya sahasraśaḥ svargaṃ ca prāptā apavargaṃ ceti upapādukānāṃ hi sattvānāṃ
bāhyabījābhāvān mṛtānāṃ kāyo nāvatiṣṭhate niśānta iva tailapradyoto ’ntardhīyate
|ādhiṣṭhānikīm ṛddhiṃ bhagavata icchatāṃ na yukta eṣa parihāraḥ |praśnāt praśnāntaram upajāyate
|yady apy upapādukānāṃ kāyanidhanaṃ na prajñayate katham uktaṃ sūtre “upapādukaḥ suparṇī
upapādukaṃ nāgam uddharati bhakṣārtham” iti |noktaṃ bhakṣayatīty api tūddharati bhakṣārtham
ajñatvād ity adoṣaḥ |bhakṣayati vā yāvan na mṛto bhavati na punar mṛtasyāsya tṛpayatīti
|

katamā yoniḥ sarvabahvī | upapādukaiva |sā hi dvigatī tisṛṇāṃ ca pradeśaḥ sarve cāntarābhāvikā
iti |

ko ’yam antarābhāvo nāma |

mṛtyūpapattibhavayor antarā bhavatīha yaḥ |

maraṇabhavasyopapattibhavasya cāntarā ya ātmabhāvo ’bhinirvarttate deśāntaropapattisamprāptaye
so ’ntarābhava ity ucyate | gatyantarālatvāt |katham ayaṃ jātaś ca nāma na copapanno bhavati
|

gamyadeśānupetatvān nopapanno ’ntarābhavaḥ || 3.10 ||

upapattigato hy upapanna ity ucyate | pader gatyarthatvāt |na cāyaṃ gamyadeśam upagato ’ntarābhavas
tasmān nopapannaḥ |kaḥ punar asau deśo gantavyaḥ |yatrākṣiptasya vīpākasyābhivyaktiḥ
samāptiś ca |vicchinna evopapattibhavo maraṇabhavāt saṃbhavatīti nikāyāntarīyāḥ |tad etan
neṣyate | kiṃ kāraṇam | yuktitaś ca āgamataś ca |tatra tāvat yuktiṃ niśrityocyate |

