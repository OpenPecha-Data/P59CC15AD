katy ādhyātmikā dhātavaḥ kati bāhyāḥ |

dvādaśādhyātmikāḥ

katame dvādaśa |

hitvā rūpādīn

ṣaḍ vijñānāni ṣaḍāśrayā ity ete dvādaśa dhātava ādhyātmakāḥ |rūpādayas tu ṣaḍ viṣayadhātavo
bāhyāḥ |ātmany asati katham ādhyātmikaṃ bāhyaṃ vā |ahaṅkārasanniśrayatvāc cittam ātmety upacaryate
|

ātmanā hi sudāntena svargaṃ prāpnoti paṇḍitaḥ

ity uktam |cittasya cānyatra damanam uktaṃ bhagavatā |cittasya damanaṃ sādhu cittaṃ dāntaṃ sukhāvaham
iti |ata ātmabhūtasya cittasyāśrayabhāvena pratyāsannatvāt |cakṣurādīnām ādhyātmikatvaṃ
rūpādīnāṃ viṣayabhāvād bāhyatvam |evam tarhi ṣaḍ vijñānadhātava ādhyātmikā na prāpnuvanti
|na hy ete manodhātutvam aprāptāś cittasyāśrayībhavanti |yadā tadā ta eva te bhavantīti
lakṣaṇaṃ nātivarttante |anyathā hi manodhātur atīta eva syān nānāgatapratyutpannaḥ |iṣyante
cāṣṭādaśa dhātavas traiyadhvikāḥ |yadi vānāgatapratyutpannasya vijñānasya manodhātulakṣaṇaṃ
na syāt atīte ’py adhvani manodhātur na vyavasthāpyeta |na hi lakṣaṇasyādhvasu vyabhicāro
’stīti ||kati dhātavaḥ sabhāgāḥ kati tatsabhāgāḥ | ekāntena tāvat

dharmasaṃjñakaḥ |sabhāgaḥ

yo hi viṣayo yasya vijñānasya niyato yadi tatra tadvijñānam utpantaṃ bhavaty utpattidharmi vā
evaṃ sa viṣayaḥ sabhāga ity ucyate |na ca so ’sti kaścid dharmadhātur yatra nānantaṃ manovijñānam
utpannam utpatsyate vā |tathā hi sarvāryapudgalānām idaṃ cittam avaśyam utpadyate
sarvadharmā anātmāna iti |tasya ca svabhāvasahabhūnirmuktāḥ sarvadharmā ālambanam |sa punaś
cittakṣaṇo ’nyasya cittakṣaṇasyālambanam iti dvayoḥ kṣaṇayoḥ sarvadharmā hy ālambanaṃ
bhavanti |tasmād dharmadhātur nityaṃ sabhāgaḥ |

tatsabhāgāś ca śeṣāḥ

sabhāgaś ceti caśabdaḥ | ko ’yaṃ tatsabhāgo nāma |

yo na svakarmakṛt || 1.39 ||

uktaṃ bhavati yaḥ svakarmakṛt sa sabhāga iti |tatra yena cakṣuṣā rūpāṇy apaśyat paśyati drakṣyati
vā tad ucyate sabhāgaṃ acakṣuḥ |evaṃ yāvan manaḥ svena viṣayakāritreṇa vaktavyam |tatsabhāgaṃ
cakṣuḥ kāśmīrāṇāṃ caturvidham |yad dṛṣṭvā rūpāṇi niruddhaṃ nirudhyate nirotsyate
vā yac cānutpattidharmi |pāścāttyānāṃ punaḥ pañcavidham |tad evānutpattidharmi dvidhā kṛtvā
vijñānasamāyuktaṃ cāsamāyuktaṃ ca |evaṃ yāvat kāyo veditavyaḥ | manastvan utpattidharmakam
eva tatsabhāgam |rūpāṇi ca yāni cakṣuṣā ’paśāyat paśyati drakṣyati vā tāni sabhāgāni |tatsabhāgāni
caturvidhāni |yāny adṛṣṭāny eva niruddhāni nirudhyante nirutsyante vā yāni cānutpattidharmīṇi
|evaṃ yāvat spraṣṭavyāni |svendriyakāritreṇa sabhāgatatsabhāgāni veditavyāni
|yad ekasya cakṣuḥ sabhāgaṃ tat sarveṣām |evaṃ tatsabhāgam api |tathā yāvan manaḥ |rūpaṃ
tu yaḥ paśyati tasya sabhāgaṃ yo na paśyati tasya tatsabhāgam |kiṃ kāraṇam |asti hi saṃbhavo
yad rūpam ekaḥ paśyati tadbhahavo ’pi paśyeyur yathā candranaṭamallaprekṣāsu |na tu
saṃbhavo ’sti yad ekena cakṣuṣā dvau paśyetām |ato ’syāsādhāraṇatvād ekasantānavaśena vyavasthānam
|rūpasya tu sādhāraṇatvāt anekasantānavaśena |yathā raupam evaṃ śabdagandharasaspraṣṭavyadhātavo
veditavyāḥ |bhavatu śabda evam |gandhādayas tu ya ekena gṛhyante na te ’nyena
prāptagṛhaṇād ity asādhāraṇatvād eṣāṃ cakṣurādivadatideśo nyāyyaḥ |asty etad evam api
tv eśām api saṃbhavaṃ prati sādhāraṇatvam |asti hy eṣa saṃbhavo ya eva gandhādaya ekasya ghrāṇādivijñānam
utpādayeyus ta evānyeṣām api |na tv evaṃ cakṣurādayaḥ | tasmān deṣāṃ rūpādivadatideśaḥ
|cakṣurvijñānādīnāṃ sabhāgatatsabhāgatvam utpattyanutpattidharmitvād yathā manodhātoḥ
|

sabhāga iti ko ’rthaḥ |indriyaviṣayavijñānānām anyonyabhajanaṃ kāritrabhajanaṃ vā bhāgaḥ |sa
eṣām astīti sabhāgaḥ | sparśasamānakāryatvād vā |ye punar asabhāgās te teṣā sabhāgānāṃ jātisāmānyena
sabhāgatvāt tatsabhāgāḥ |

