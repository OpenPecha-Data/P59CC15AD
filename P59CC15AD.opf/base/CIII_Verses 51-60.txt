ardhārdhahānir aṣṭāsu

jalādūrdhvaṃ yāvānsumerustato ’rdhena yugandharaś catvāriṃśadyojanasahasrāṇi |tato ’rdhena īśādhara
ityevamanyeṣv apy ardhārdhahānirveditavyā yāvannimindharārdhenārdhatrayodaśottarāṇi
trīṇi yojanaśatāni cakravāḍaḥ |

samocchrāyaghanāś ca te |

yāvāneva caiṣāṃ jalādūrdhvaṃ samucchrāyastāvāneva ghano vistāra ity arthaḥ |śītāḥ saptāntarāṇyeṣāṃeṣāṃ
ca nimindharāntanāṃ parvatānāṃ saptāntarāṇi sapta śītā ucyante pūrṇā aṣṭāṅgopetasya
pānīyasya |taddhi pānīyaṃ śītalaṃ ca svādu ca laghu ca mṛdu cācchaṃ ca niṣpratikaṃ ca
pibataś ca kaṇṭhaṃ na kṣiṇoti pītaṃ ca kukṣiṃ na vyābādhate |tāsāṃ ca punaḥ

ādyāśītisahasrikā || 3.51 ||

sumeruyugandharāntaraṃ prathamā śītā | aśītiryojanasahasrāṇi vaipulyena |

ābhyantaraḥ samudro ’sau

dvau hi samudrāvābhyantaro bāhyaś ca | tadā ’sau śītā ’bhyantaraḥ samudraḥ

triguṇaḥ sa tu pārśvataḥ |

aśītiryojanasahasrāṇyasya vaipulyamuktam |pārśvatasriguṇo bhavati yugandharatīreṇa gaṇyamānaḥ
catvāriṃśat sahasrāṇi lakṣadvayaṃ ca |

ardhārdhenāparāḥ śītāḥ

yugandharasyeṣādhārasya cāntaraṃ dvitīyā śītā ardhena prathamāyāś catvāriṃśat yojanasahasrāṇi
|tato ’rdhena punas tṛtīyetyevamardhārdhenāparāḥ śītāḥ bhavanti |yāvad ardhatrayodaśaśatāni
saptamī śītā |dairdhyaṃ tu tāsāṃ na parisaṃkhyātamatibahuprakarṣavisarpaṇāt |

śeṣaṃ bāhyo mahodadheḥ || 3.52 ||

kiṃ śeṣam | nimindharacakravāḍayorantaram |taddhi bāhyo mahāsamudro lavaṇaṃ pūrṇaḥ hṣārodakasya
|sa khalu vistāreṇa yojanānāṃ

lakṣatrayaṃ sahasrāṇi viṃśatir dve ca

tatra catvāro dvīpāś caturṣu sumerupārśveṣu |

tatra tu |jambūdvīpo dvisāhasrastripārśvaḥ śakaṭākṛtiḥ || 3.53 ||

dvisāhasrāṇi trīṇi pārśvānyasya śakaṭasyevākṛtiḥ |tasya ca madhye kāñcanamayyāṃ pṛthivyāṃ vajrāsanam
abhinirvṛttaṃ yasmin niṣadya sarve bodhisattvā vajropamaṃ samādhim utpādayanti ||na
hi tamanya āśrayaḥ pradeśo vā soḍhuṃ samarthaḥ |

sārdhatriyojanaṃ tv ekaṃ

cturthamasya pārśvaṃ sārdhāni trīṇi yojanāni | ata eva hy asau śakaṭākṛtiḥ |

prāgvideho ’rdhacandravat |

itaḥ pūrveṇa sumerupārśve pūrvaṃ videho dvīpaḥ | so ’rdhacandra ivābhinirvṛttaḥ |parimāṇatastu

pārśvatrayaṃ tathā ’sya

yathā jambūdvīpasya dve dve yojanasahasre |

ekaṃ sārdhaṃ triśatayojanam || 3.54 ||

caturthaṃ pārśvaṃ sārdhāni trīṇi yojanaśatāni |

godānīyaḥ sahasrāṇi sapta sārdhāni maṇḍalaḥ |

itaḥ paścimena sumerupārśve ’paragodānīyo dvīpaḥ sārdhāni sapta yojanasahasrāṇi sākalyena |maṇḍalaś
cāsau pūrṇacandravat |

sārdhe dve madhyamasya

madhyamasyārdhatṛtīye yojanasahasre |

aṣṭau caturasraḥ kuruḥ samaḥ || 3.55 ||

iha uttareṇa sumerupārśve uttarakurudvīpaḥ |so ’ṣṭau yojanasahasrāṇi sākalyena caturasraḥ |kṛtyāpīṭhikāvat
|sarveṣu ca pārśveṣu samo yathaikaṃ pārśvaṃ dviyojanasahasre |tathā ’nyāni
stokam api nādhikam |yaś ca dvīpo yadākṛtistadākṛtīnyeva tatra manuṣyāṇāṃ mukhāni |

teṣāṃ khalu dvīpānām antarāle ’ntaradvīpā abhinirvṛttāḥ |ke punas te kati cetyāha

dehā videhāḥ kuravaḥ kauravāścāmarāvarāḥ |aṣṭau tadantaradbvīpā gāṭhā uttaramantriṇaḥ || 3.56
||

tatra dehavidehau pūrvavidehaparivārau | kurukauravau uttarakuroḥ |gāṭhottaramantriṇāvaparagodānīyasya
|cāmarāvarau jambūdvīpasya | sarve manuṣyairāvāsitāḥ |eko rākṣasair ity apare |

ihottareṇa kīṭādrinavakād dhimavān

ihaiva jambūdvīpe uttareṇāsya jambūdvīpasya kṛṣṇaparvatāstrayastānatikramyāpare trayaḥ punaś
ca traya iti navabhyaḥ kīṭaparvatebhyaḥ pareṇa himavān parvataḥ |

tataḥ |pañcāśadvistṛtāyāmaṃ saro ’rvāggandhamādanāt || 3.57 ||

tasmād dhimavataḥ pareṇānavataptaṃ nāma saro gandhamādanādarvāk yataś catasro nadyaḥ sravnti
gaṅga sindhuḥ śītā vakṣuś ca |tasya pañcāśadyojanāni vistāraḥ pañcāśadāyāmaḥ |pūrṇam aṣṭāṅgasyāṅgopetasyāmbhasaḥ
|durgamaṃ ca manuṣyāṇām anṛddhimatām |tasyaiva cāntike jambūr abhinirvṛttā
madhurasvādūni yasyāḥ phalāni tasyā adhikāreṇāyaṃ jambūdvīpa iti khyātaḥ |tatphalādhikāreṇa
vā jambūdvīpa iti |

narakāḥ kasmin navakāśe kiyatpramāṇāś ca |

adhaḥ sahasraiviṃśatyā tanmātro ’vīcirasya hi |

asyaiva jambūdvīpasyādho viṃśatyā yojanasahasrairavīcirmahānarako viṃśatisahasrapramāṇa evodvedhavistārābhyāmevamasyādharatalamitaś
catvāriṃśatā yojanasahasrairbhavati |duḥkhanirantaratvād
avīciḥ |anyeṣu sāntaraṃ duḥkham taddyathā saṃjīve cchinnāvabhinnasaṃpiṣṭaśarīrāṇāṃ
śītalā vāyavo vānti punar api tān sattvān saṃjīvayanti |ata eva saṃjīvaḥ |nāsmin sukhavīcir
astīty avīcir ity apare |anyeṣv api sukhā vedanā vipāko nāsti |naiḥ ṣyandikī na vāryate
|

tad ūrdhvaṃ sapta narakāḥ

tasmād avīcer ūrdhvaṃ sapta narakāḥ uparyupari saṃniviṣṭāḥ |pratāpanas tāpano mahārauravo rauravaḥ
saṃghātaḥ kālasūtraḥ saṃjīvaś ca |avīcipārśveṣv ity apare | te punaḥ

sarve ’ṣṭau ṣoḍaśotsadāḥ || 3.58 ||

uktaṃ hi bhagavatā

“ity ete narakā aṣṭāv ākhyātā duratikramāḥ |raudrakarmabhir ākīrṇāḥ pratyekaṃ ṣoḍaśotsadāḥ ||catuskandhāś
caturdvārā vibhaktā bhāgaśo ’sitāḥ |ayaḥprākāraparyantā ayasā prativarjitāḥ
||taptā caivāyasī bhumir jvalitā tejasā yutā |anekayojanaśatā sphuṭā tiṣṭhati arcciṣeti” |

ṣoḍaśotsadāḥ katame |

kukūlaṃ kuṇapaṃ cātha kṣuramārgādikaṃ nadī |teṣāṃ caturdiśaṃ |

dvāre dvāre teṣāṃ catvāra utsadāḥ | kukūlaṃ jānumātram |yatra teṣāṃ sattvānāṃ nikṣipte saṃśīryate
tvaṅmāṃsaśoṇitamutkṣipte pāde punar api saṃjāyate tvaṅmāṃsaśoṇitam |kuṇapaṃ gūthamṛttikā
yatra nyaṅkuṭā nāma prāṇinaḥ prativasanti sarvaśvetāḥ kṛṣṇaśirasaḥ sūcimukhāsteṣāṃ sattvānāṃ
yāvad asthīni bhindanti |kṣuradhārācito mahāpathaḥ yatra teṣāṃ sattvānā manvākrāmatāṃ
nikṣipte pāde saṃchidyate tvaṅmāṃsaśoṇitam iti pūrvavat |asipatravanaṃ yatra teṣāṃ sattvānāṃ
tīkṣṇā asayaḥ saṃnipatanti aṅgapratyaṅgānyavakṛntanti śyāmaśabalāś ca śvāno bhakṣayanti
|ayaḥśālmalīvanaṃ tīkṣṇaṣoḍśāṅgulakaṇṭakam |teṣāṃ sattvānām abhirohatāṃ kaṇṭakā avāṅmukhībhavantaḥ
kāyaṃ bhindanti avataratāṃ cordhvībhavantaḥ |ayastuṇḍāś ca vāyasā akṣīṇyutpāṭyotpāṭya
bhakṣayanti |tadetat kṣuramārgādika trayaṃ śastrābhinipātaṃ sāmānyādekīkriyante
|caturtha utsado nadī vaitaraṇi pūrṇa taptasya kṣārodakasya yasyāṃ te sattvā asiśaktiprāsahastaiḥ
puruṣairubhābhyāṃ tīrābhyāṃ prativāryamāṇā ūrdhvam api gacchantaḥ svidyante pacyante
adhastiryag api gacchantaḥ svidyante pacyante |tadyathā bahūdakāyāṃ sthālyāmagnāvadhiśritāyāṃ
tilataṇḍuilādayaḥ |sā hi mahānarakasya parikhevotpannā |ta ete catvāra utsadā digbhedena
ṣoḍaśocyante |adhikayātanāsthānitvādutsadāḥ ityucyante | narakeṣu hi patitā eteṣu punar
yātyante |narakā varodhādurdhvameteṣu sīdantyutsadā ity apare |

praśnātpraśnāntaram upajāyate |kiṃ te narakapālāḥ sattvasaṃkhyātā utāho neti |netyeke | katham
idānīṃ ceṣṭante |sattvānāṃ karmabhir vivarttanīvāyubījavat |yattrhi bhadantadharmasubhūtinoktaṃ

“krodhanāḥ krūrakarmāṇaḥ pāpābhir ucayaś ca ye |duḥkhiteṣu ca nandanti jāyante yamarākṣasā”
iti ||

ye te yamenānuśiṣṭāḥ sattvān narakeṣu prakṣipanti ta ete yamarākṣasā uktā na tu ye kāraṇāḥ kārayantīti
|sattvasaṃkhyātā ity eke | tasyedānīṃ karmaṇaḥ kva vipākaḥ |teṣv eva narakeṣu hi
ānantaryakāriṇāṃ vipākāvakāśas tatra teṣāṃ ko vipratibandhaḥ |kathamagninā na dahyante |
agnernūnaṃ karmabhiḥ kṛ tāvad hitvāt |bhūtaviśeṣanirvṛttervā |

ime tāvad uṣṇā aṣṭau mahānarakā ucyante |

śītā anye ’ṣṭāvarvudādayaḥ || 3.59 ||

anye śītanarakā aṣṭau |tadyathā arvudo nirarvudaḥ aṭato hahavaḥ huhuvaḥ utpalaḥ padmo mahāpadmaś
ca |teṣāṃ sattvānāṃ tīrvaśītābhihatānāṃ kāyaśabdavikārānurūpāṇyetāni nāmāni |te ’pyasyaiva
jambūdvīpasyādhastāt mahānarakāṇāṃ tiryak |kuta iyato jambūdvīpasyādhastād avīcyādīnām
avakāśaḥ |dhānyarāśivadadho viśālā hi dvīpāḥ |ata eva mahāsamudro ’nupūrvanimnaḥ |itīme
ṣoḍaśa narakāḥ sarve sattvakarmādhipatyanirvṛttāḥ |pratyekaṃ narakās tu svaiḥ svaiḥ karmabhir
abhinirvṛttāḥ |bahūnāṃ sattvānāṃ dvayor ekasya vā |teṣām anekaprakalpo bhedaḥ sthānaṃ
cāniyataṃ nadīparvatam arupradeśeṣv anyeṣu vā ’dhaś ca bhāvāt |eṣa tāvan narakabhājanānāṃ
saṃniveśaḥ |tiryañcaḥ sthalajalākāśagocarāḥ |teṣāṃ kila mūlaṃ sthānaṃ mahāsamudras tato ’nyatra
visṛtā iti |pretānāṃ yamo rājā |tasya jambūdvīpasyādhastāt pañcayojanaśatāntaraparicchinnā
rājadhānī teṣāṃ mūlasthānaṃ tato ’nyatra visṛtāḥ |kecit pretā maharddhikā daivīm iva
śriyam udvahanti | śeṣā yathā pre tāvad āne |

athemau candrārkau kasmin pratiṣṭhitau | vāyau |vāyavo ’ntarīkṣe sarvasattvasādhāraṇakarmādhipatyanirvṛttā
āvartavat sumeruṃ parivartante |candrārkatārāṇāṃ vordhvacāraḥ |kiyad vīprakṛṣṭāv
itaś candrārkau |

ardhena meroś candrārkau |

yugandharagirer mūrdhnā samaṃ vahataḥ | kiṃ pramāṇau | yathākramaṃ

paṇcāśatsaikayojanau |

pañcāśat yojanāni candramaṇḍalasya pramāṇam |saikāni pañcāśat sūryamaṇdalasya pramāṇam |ekapañcāśad
ity arthaḥ |tārakāvimānānāṃ yasyālpapramāṇaṃ pramāṇaṃ tasya krośaḥ |sūryavimānasyādhastāt
vahiḥ sphaṭikamaṇḍalaṃ taijasamabhinirvṛttaṃ tāpanaṃ prakāśanaṃ ca |candravimānasyādhastādāpyaṃ
śītalaṃ bhāsvaraṃ ca |praṇīnāṃ karmabhir dṛṣṭiśarīraphalapuṣpasasyoṣadhīnāmanugrahārtham
upaghātakārthaṃ yathāsaṃbhavam |caturdvīpake ekaś candramāḥ kṛtyaṃ karotyekaḥ
sūryaḥ |kiṃ punaś caturdvīpeṣu sūryo yugapat kṛtyaṃ karoti |nety āha | kiṃ tarhi | teṣu |

ardharātro ’staṅgamanaṃ madhyāhna udayaḥ sakṛt || 3.60 ||

yadottarakurāvardharātraṃ tadā pūrvavidehe sūryasyāstaṅgamanaṃ jambūdvīpe madhyāhno godānīye
udayaḥ |evam anyeṣv api yojyam | sūryasyeha gatibhedena rātridivānāṃ vṛddhihrāsau |tatra
punaḥ

