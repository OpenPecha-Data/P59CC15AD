saṃyojanādibhedena punas te pañcadhoditāḥ |

ta evānuśayāḥ punaḥ saṃyojanabandhanānuśayopakleśaparyavasthānabhedena pañcadhā bhittvoktāḥ
|tatra nava saṃyojanānyanunvayapratighamānāvidyādṛṣṭiparāmarśavicikitserṣyā mātsaryasaṃyojanāni
|tatrānunayasaṃyojanaṃ traidhātuko rāgaḥ |evam anyāni yathāsaṃbhavam yojyāni |dṛṣṭisaṃyojanaṃ
tisro dṛṣṭayaḥ | parāmarśasaṃyojanaṃ dve dṛṣṭī |ata evocyate syāt dṣṭisaṃprayukteṣu
dharmeṣv anunayasaṃyojanena saṃyukto na dṛṣṭisaṃyojanena na ca tatra dṛṣṭyanuśayo nānuśayīta
|āha syāt samudayajñāne utpanne nirodhajñāne ’nutpanne nirodhamārgadarśānaprahātavyeṣu
dṛṣṭiśīlavrataparāmarśasaṃprayukteṣu dharmeṣu |teṣv anunayasaṃyojanena saṃyuktastadālambanena
dṛṣṭisaṃyojanenāsaṃyuktaḥ |

sarvatragasya prahīṇatvād asarvatragasya ca tadālambanasaṃprayogiṇo dṛṣṭisaṃyojanasyābhāvāt
|dṛṣṭyanuśayaś ca teṣv anuśete |te eva parāmarśaḍṛṣṭī saṃprayogataḥ |

kiṃ punaḥ kāraṇaṃ saṃyojaneṣu tisro dṛṣṭayo dṛṣṭisaṃprayojanaṃ pṛthaguktaṃ dve punar dṛṣṭī parāmarśāsaṃyojanaṃ
pṛthak |

dravyāmarśana sāmānyāddṛṣṭī saṃyojanāntaram || 5.41 ||

aṣṭādaśa dravyāṇi tisro dṛṣṭayaḥ | aṣṭādaśaiva dve parāmarśadṛṣṭī |ataḥ kila dravya sāmānyādete
saṃyojanāntaram kṛte |ete ca dve parāmarśasvabhāvena śeṣāiti parāmarśanasāmānyādapyete
pṛthagvihite grāhyagrāhakabhedāt |

atha kasmād īṣryāmātsarye saṃyojane pṛthaksaṃyojanadvayamuktaṃ nānyat paryavasthānam |

ekāntākuśalaṃ yasmāt svatantraṃ cobhayaṃ yataḥ |īṣryāmātsaryameṣūktaṃ pṛthak saṃyojanadvayam
|| 5.42 ||

na hy anyat paryavasthānam evaṃjātīyakam asti yatraitad ubhayaṃ syād ekāntākuśalatvaṃ svatantratvaṃ
ceti |yasyāṣṭau paryavasthānāni tasyevaṃ syāt |yasya punar daśa tasya krodhamrakṣāvapyubhayaprakārau
|tasmān na bhavaty ayaṃ parihāra ity apare |punar anyatra bhagavatā saṃyojanamuktam

pañcadhā ’varabhāgīyaṃ

tadyathā satkāyadṛṣṭiḥ śīlavrataparāmarśo vicikitsā kāmacchando vyāpāda iti |kasmād etānvavarabhāgīyāny
ucyante | avarabhāgahitatvāt |avaro hi bhāgaḥ kāmadhāturetāni ca tasyānuguṇāni
|yasmāt |

dvābhyāṃ kāmān atikramaḥ |tribhistu punar āvṛttiḥ

kāmacchandavyāpādābhyāṃ kāmadhātuṃ nātikrāmati |satkāyadṛṣṭyādibhir atikrānto ’pi punar āvartyate
dauvārikānucarasādharmyāt |tribhiḥ sattvāvaratāṃ nātikrāmati pṛthagjanatvaṃ dvābhyāṃ
dhātvavaratāṃ kāmadhātum |ata eva tānyavarabhāgīyānītyapare |yadā srota āpannasya paryādāya
trisaṃyojanaprahāṇāt ṣaṭkleśāḥ prahīṇāḥ kimarthaṃ tisro dṛṣṭīrapahāya trayamevāha satkāyadṛṣṭiṃ
śīlavrataparāmarśaṃ vicikitsāṃ ca |sarvametadvaktavyaṃ syāt | kiṃ tūktaṃ

mukhamūlagrahāttrayam || 5.43 ||

triprakārāḥ kila kleśā ekaprakārā dviprakārāś catuprakārāś ca |teṣām ebhis tribhir mukhaṃ gṛhītam
iti |apicāntagrāhadṛṣṭiḥ satkāyadṛṣṭipravartitā |dṛṣṭiparāmarśaḥ śīlavrataparāmarśapravartitaḥ
mithyādṛṣṭirvicikitsāpravatitā |mūlaṃ gṛhītam iti |apare punar āhuḥ |

agantukāmatāmārgavibhramo mārgasaṃśayaḥ |ity antarāyā mokṣasya gamane ’tastrideśanā || 5.44
||

trayo ’ntarāyā deśāntaragamane bhavanti |agantukāmatā mārgavibhramo ’nyamārgasaṃśrayaṇāt mārgasaṃśayaś
ca |evaṃ mokṣagamane ’pyeta eva trayontarāyāḥ |tatra satkāyadṛṣṭyā mokṣādutrāsamāpannasyāgantukāmatā
bhavati |śīlavrataparāmarśenānyamārgasaṃśrayaṇānmokṣavibhramaḥ |vicikitsayā
mārgasaṃśayaḥ |eṣāṃ mokṣagamanāntarāyāṇāṃ prahāṇaṃ dyotayan bhagavān kleśatrayasyaiva
prahāṇaṃ deśitavān |yathā bhagavatā pañcavidhamavarabhāgīyaṃ saṃyojanamuktam | evaṃ punaḥ

pañcadhaivordhvabhāgīyaṃ

katham ity āha

dvau rāgau rūpyarūpijau

tau

auddhatyamānamohāś ca

ity etāni pañcordhvabhāgīyāni saṃyojanāni |tadyathā rūparāga ārūpyarāga auddhatyaṃ māno ’vidyā
ca |eṣām aprahāṇenordhvadhātvanatikramāt | samāptaḥ saṃyojanaprasaṅgaḥ |

bandhanāni katamāni | trīṇi bandhanāni |rāgo bandhanaṃ sarvaḥ dveṣo bandhanaṃ sarvaḥ moho bandhanaṃ
sarvaḥ |kasmād etad eva trayaṃ bandhanamuktaṃ bhagavatā |

vidvaśād bandhanatrayam || 5.45 ||

trivedanāvaśārttīṇi bandhanāni |sukhāyāṃ hi vedanāyāṃ rāgo ’nuśete ālambanasaṃprayogābhyām |duḥkhāyāṃ
dveṣaḥ | aduḥkhāsukhāyāṃ moho na tathā rāgadveṣau |svāsāṃtanikālambanato vā niyamaḥ
|anuśayāḥ pūrvamevoktāḥ |

upakleśāḥ vaktavyāḥ | tatra ye yāvat kleśā upakleśā api te |cittopakleśanāt |

ye ’pyanye caitasāḥ kliṣṭāḥ saṃskāraskandhasaṃjñitāḥ |kleśebhyaste ’pyupakleśāste tu na kleśasaṃjñitāḥ
|| 5.46 ||

ye ’pyanye kleśebhyaḥ kliṣṭā dharmāḥ saṃskāraskandhasaṃgṛhītāś caitasikāsta upakleśāste punar
ye kṣudravastuke paṭhitāḥ |iha tu paryasthānakleśamalasaṃgṛhītāneva nirdekṣyāmaḥ |kāni punaḥ
paryavasthānānītyāha |kleśā apīhiparyavasthānaṃ kāmarāgaparyavasthānapratyayaduḥkham
iti sūtre vacanāt |prakaraṇaśāstre tu

āhrīkyam anapatrāpyam īrṣyāmātsaryamuddhavaḥ | kaukṛtyaṃ styānamiddhaṃ ca paryavasthānamaṣṭadhā
|| 5.47 ||

vaibhāṣikanyāyena punar daśa paryavasthānānyetāni cāṣṭau

krodhabhrakṣau ca

tatrāhrīkyānapatrāpye vyākhyāte | parasaṃpattau cetaso vyāroṣa īrṣyā |dharmāmiṣakauśalapradānavirodhī
cittāgraho mātsaryam |auddhatyaṃ cetaso ’vyupaśamaḥ |kaukṛtyaṃ styānaṃ ca vyākhyāte
|kāyasaṃdhāraṇāsamarthaścittābhisaṃkṣepo middham |tattu kliṣṭameva paryavasthānam |kaukṛtyaṃ
ca vyāpāda vihiṃsāvarjitaḥ sattvāsattvayorāghātaḥ krodhaḥ |avadyapracchādanaṃ bhrakṣaḥ
| eṣāṃ ca daśānāṃ paryavasthānānāṃ

rāgotthā āhrīkyauddhatyamatsarāḥ |

ete traya upakleśā rāganiḥṣyandāḥ |

mrakṣe vivādaḥ

tṛṣṇāniḥṣyanada ity eke | avidyāniḥṣyanda ity apare | ubhayorityanye |yathā kramaṃ jñātājñātānām
iti |

avidyātaḥ styānamiddhānapatrapāḥ || 5.48 ||

ete trayo ’vidyāniḥṣyandāḥ |

kaukṛtyaṃ vicikitsātaḥ kodherṣye pratighānvaye |

pratighasamutthe ity ete ca daśa kleśaniḥṣyandā upakleśāḥ |

anye ca ṣaṭkleśamalāḥ

tadyathā

māyā śāṭhyaṃ madastathā || 5.49 ||pradāśa upanāhaś ca vihiṃsā ceti

tatra paravañcanā māyā |cittakauṭilyaṃ śāṭhyaṃ yena yathābhūtaṃ nāviṣkaroti vikṣipatya parisphuṭaṃ
vā pratipadyate |madaḥ pūrvoktaḥ |sāvadyavastudṛḍhagrāhitā pradāśo yena nyāyasaṃjñaptiṃ
na gṛhṇāti |āghātavastuvahulīkāra upanāhaḥ |viheṭhnaṃ vihiṃsā yena prahārapāruṣyādibhiḥ
parān viheṭhyate |eṣāṃ punaḥ ṣaṇṇāṃ kleśamalānāṃ

rāgajaumāyāmadau pratighaje upanāhavihiṃsane || 5.50 ||

