kati sālambanāḥ katy anālambanāḥ |

sapta sālambanāś cittadhātavaḥ

cakṣuḥśrotraghrāṇajihvākāyamanovijñānadhātavo manodhātuś ca ete sapta cittadhātavaḥ sālambanā
viṣayagrahaṇāt |

ardhaṃ ca dharmataḥ |

sālambanaṃ yac caitasikasvabhāvam |śeṣā daśa rūpiṇo dhātavo dharmadhātupradeśaś cāsaṃprayuktako
’nālambanā iti siddham |

katy upāttāḥ katy anupāttāḥ |

navānupāttāḥ |

katame nava | ye sapta sālambanā uktāḥ aṣṭamaṣyārdhena sārdham |

te cāṣṭau śabdaś ca

ime te navānupāttāḥ | sapta cittadhātavo dharmadhātuḥ śabdadhātuś ca |

anye nava dvidhā || 1.34 ||

upāttā anupāttāś ca |tatra cakṣuḥśrotraghrāṇajihvākāyāḥ pratyutpannā upāttāḥ |atītānāgatā anupāttāḥ
|rūpagandharasaspraṣṭavyadhātavaḥ pratyutpannā indriyāvinirbhāgiṇa upāttāḥ |anye ’nupāttās
tad yathā mūlavarjeṣu keśaromanakhadanteṣu viṇmūtrakheṭasiṃghāṇakaśoṇitādiṣu bhūmyudakādiṣu
ca |upāttam iti ko ’rthaḥ |yac cittacaittair adhiṣṭhānabhāvenopagṛhītam anugrahopaghātābhyām
anyonyānuvidhānāt |yal loke sacetanam ity ucyate |

