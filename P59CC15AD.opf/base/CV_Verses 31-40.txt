nirodhamārgadṛggheyāḥ sarve svādhikagocarāḥ |

nirodhamārgadarśanaheyānāṃ svaṃ cittaṃ nirodhamārgadarśanaheyam eva |tasyādhikasya te dharmā
ālambanaṃ jñeyāḥ |kathaṃ kṛtvā |kāmāvacarā hi nirodhadarśanaheyā dharmāḥ ṣaṇṇāṃ vijñānānām
ālambanam |pūrvoktānāṃ pañcānāṃ tasyaiva ca nirodhadarśanaprahātavyasyādhikasya |mārgadarśanaheyā
apy evam |pañcānāṃ pūrvoktānāṃ tasyaiva ca mārgadarśanaprahātavyasyādhikasya |evaṃ
rūpārūpyāvacarāṇi |nirodhamārgadarśanaprahātavyāstasyaiva nirodhamārgadarśanaprahātavyasyādhikasya
cittasyālambanam iti navānām ekādaśānāṃ ca cittānām ālambanaṃ bhavanti |uktāstraidhātukāḥ
pañcaprakārāḥ dharmāḥ |

anāsravāstridhātvantyatrayānāsravagocarāḥ || 5.31 ||

anāsravā dharmā daśānāṃ cittānām ālambanam |traidhātukānām antyānāṃ triprakārāṇāṃ nirodhamārgadarśanabhāvanāheyānām
anāsravasyeti |punar asyaivārthasyādhyardhena ślokena saṃgraho bhavati
|

“duḥkhahetudṛgabhyāsaheyā dhātutraye ’malāḥpañcāṣṭadaśavijñānadaśavijñānagocarāḥnirodhamārgadṛggheyāḥ
sarve svādhikagocarāḥ” | iti |

evam eṣāṃ ṣoḍaśānāṃ cittānāṃ ṣoḍaśadharmālambanavyavasthāṃ viditvā kathamanuśayakāryāṃ yojayitavyam
|diṅamātraṃ darśayiṣyāmaḥ |

sukhendriyālambane vijñāne katyanuśayāḥ anuśerata iti praśna āgate vicārayitavyam |sukhendriyaṃ
saptavidhaṃ kāmāvacaraṃ bhāvanāprahātavyaṃ rūpāvacaraṃ ca pañcaprakāramanāsravaṃ ceti
|tadetatsamāsato dvādaśadharmasya vijñānasyālambanaṃ bhavati |kāmāvacarasya catuṣprakārasyānyatra
nirodhadarśanaheyāt |rūpāvacarasya pañcaprakārasyārūpyāvacarasya dviprakārasya mārgadarśanabhāvanāheyasyānāsravasya
ca |idaṃ dvādaśavidhaṃ sukhendriyālambanaṃ vijñānam |tatra
yathāsaṃbhavaṃ kāmāvacarāś catvāro nikāyā rūpāvacarāś ca saṃskṛtālambanā ārūpyāvacarau
ca dvau nikāyau sarvatragāścānuśayā anuśerata iti jñātavyam |sukhendriyālambanālambane vijñāne
katyanuśayā anuśerate |tat punaḥ sukhendriyālambanālambanaṃ dvādaśavidhaṃ vijñānaṃ katamasya
vijñānasyālambanam |tasyaiva dvādaśavidhāsyārūpyāvacarasya ca bhūyo dviprakārasya
duḥkhasamudayadarśanaprahātavyasya |idaṃ caturdaśavidhaṃ sukhendriyālambanālambanaṃ vijñānaṃ
tatrārūpyāvacarau dvau duḥkhasamudayadarśanaheyau vardhayitvā kāmāvacarā ārūpyāvacarāś
catvāro nikāyā rūpāvacarāḥ saṃskṛtālambanā anuśayā anuśerata iti jñātavyam |anayā vartanyā
’nyadapyanugantavyam |yair anuśayairyaccittaṃ sānuśayaṃ te ’nuśayāstasmiścitte ’nuśerate
|syur anuśerate |ye ’nuśayāstena cittena saṃprayuktā aprahīṇāstadālambanāścāprahīṇāṃ |syur
nānuśerate |ye ’nuśayāstena cittena saṃprayuktāḥ prahīṇāstadālambanāś ca |tad evaṃ kṛtvā
bhavati |

dvidhā sānuśayaṃ kliṣṭam akliṣṭam anuśāyakaiḥ |

kliṣṭaṃ cittamanuśayānaiścānuśayaiḥ sānuśayaṃ tatsaṃprayuktatadālambanairaprahīṇairananuśayānaiś
ca tatsaṃprayuktaiḥ prahīṇaistatsahitatvāt |akliṣṭaṃ tu cittamanuśayānair eva tadālambanairaprahīṇairiti
|

athaiṣāṃ daśānām anuśayānāṃ kathaṃ pravṛttir iti |ādita eva tāvad avidyāyyogātsatyeṣu sa muhyati
|duḥkhamasmai na rocate yāvat mārgastataḥ

mohākāṅkṣā

mūḍhasya pakṣadvayaṃ śrutvā vicikitsotpadyate | duḥkhaṃ nvidaṃ natvidaṃ duḥkhamityevamādi |

tato mithyādṛṣṭiḥ

vicikitsāyā mithyādṛṣṭiḥ pravartate |saṃśayitasya mithyāśramaṇacittānāṃ mithyāniś cayotpatteḥ
|nāsti duḥkhamityevmādi |

satkāyadṛktataḥ || 5.32 ||

mithyādṛṣṭeḥ kila satkāyadṛṣṭiḥ pravartate | duḥkhataḥ skandhānapohyātmato ’bhiniveśāt |

tato ’ntagrahaṇaṃ

satkāyadṛṣṭerantagrāhadṛṣṭiḥ pravartate | ātmanaḥ śāśvatocchedāntagrahaṇāt |

tasmāc chīlāmarśaḥ

antagrahācchīlavrataparāmarśaḥ |yam evāntaṃ gṛhṇāti tena śuddhipratyāgamanāt |

tato dṛśaḥ |

āmarśa iti vartate | śīlavrataparāmarśāddṛṣṭiparāmarśaḥ pravartate |yena śuddhiṃ pratyeti tasyāgrato
grahaṇāt |tato |

rāgaḥ svadṛṣṭau mānaś ca

tasyām abhiṣvaṅgāt tayā connatigamanāt |

dveṣo ’nyatra

svadṛṣṭyadhyavasitasya tatpratyanīkabhūtāyāṃ paradṛṣṭau dveṣaḥ pravartate |apare svadṛṣṭāvevānyatra
gṛhīte tyaktāyāṃ dveṣamicchanti darśanaheyānāṃ rāgādīnāṃ svāsāntānikadṛṣṭyālambanatvāt
|

ity anukramaḥ || 5.33 ||

eṣa eṣāṃ daśānāṃ kleśānāṃ pravṛttikramaḥ |

utpadyamānas tu tribhiḥ kāraṇair utpadyate |

aprahīṇādanuśayādviṣayāt pratyupasthitātayoniśo manaskārāt kleśaḥ

tadyathā rāgānuśayo ’prahīṇo bhavaty aparijñātaḥ kāmarāgaparyavasthānīyāś ca dharmā ābhāsagatā
bhavanti tatra cāyoniśo manaskāra evaṃ kāmarāga utpadyate |tānyetāni yathākramaṃ hetuviṣayaprayogabalāni
|evam anyo ’pi kleśa utpadyata iti veditavyo yaḥ

saṃpūrṇakāraṇaḥ || 5.34 ||

kadācitkial viṣayabalenaivotpadyante | na hetubalena |yathā parihāṇadharmakasyārhata iti |eta
evānuśayāḥ sūtre bhagavatā traya āsravā uktāḥ kāmasravo bhavāsravo ’vidyāsrava iti |catvāra
oghāḥ kāmaugho bhavaugho dṛṣṭyobho ’vidyaughaś ca |catvāro yogā eta eva |catvāryupādānāni
kāmopādānaṃ dṛṣṭyupādānaṃ śīlavṛtopādānamātmavādopādānam iti |tatra tāvat

kāme saparyavasthānāḥ kleśāḥ kāmāsravo vinā |mohena

avidyāṃ varjayitvā ’nye kāmāvacarāḥ kleśāḥ saha paryavasthānaiḥ kāmāsravo veditavya ekacatvāriṃśaddravyāṇi
|ekatriṃśadanuśayāḥ pañcaprakārāmavidyāṃ hitvā daśa paryavasthānāni |

anuśayā eva rūpārūpye bhavāsravaḥ || 5.35 ||

vinā moheneti vartate |rūpārūpyāvacarā avidyāvarjyā anuśayā bhavāsravo dvāpañcāśaddravyāṇi |rūpāvacarāḥ
ṣaḍviṃśatiranuśayāḥ pañcaprakārāmavidyāṃ hitvā |ārūpyāvacarāḥ ṣaḍviṃśatiḥ | nanu
ca tatrāpyasti paryavasthānadvayaṃ styānamauddhatyaṃ ca |prakaraṇeṣu coktaṃ “bhavāsravaḥ
katamaḥ |avidyāṃ sthāpayitvā yāni tadanyāni rūpārūpyapratisaṃyuktāni |saṃyojanabandhanānuśayopakleśaparyavasthānānīti”
|kasmā diha tasyāgrahaṇam |asvātantryāditi kāśmīrāḥ |

kiṃ punaḥ kāraṇaṃ rūpārūpyāvacarā anuśayāḥ samasyaiko bhavāgra uktaḥ |

avyākṛtāntarmukhā hi te samāhitabhūmikāḥ |ata ekīkṛtāḥ |

te hy ūbhaye ’pyavyākṛtā antarmukhapravṛttāḥ samāhitabhūmikāśceti trividhena sādhamyerṇaikatāḥ
|yenaiva ca kāraṇena bhavarāga uktastenaiva bhavāsravaḥ ityavidyedānīṃ traidhātukyavidyāsrava
iti siddham |tāni pañcadaśa dravyāṇi |kiṃ kāraṇam asau pṛthagvyavasthāpyate |sarveṣāṃ
hi teṣāṃ

mūlamavidyetyāsravaḥ pṛthak || 5.36 ||

yathā caite āsravā uktā veditavyāḥ

tathaughayogā dṛṣṭīnāṃ pṛthagbhāvastu pāṭavāt |

kāmāsrava eva kāmaughaḥ kāmayogaś ca |evaṃ bhavāsrava eva bhavaugho bhavayogaś cānyatra dṛṣṭibhyaḥ
|tāḥ kila paṭutvādoghayogeṣu pṛthak sthāpitāḥ |

nāsraveṣv asahāyānāṃ na kilāsyānukūlatā || 5.37 ||

āsayantītyāsravāṇāṃ nirvacanaṃ paścād vakṣyate |na ca kila kevalā dṛṣṭya āsyānukūlāḥ paṭutvāt
|ata āsraveṣu na pṛṭhak sthāpitāḥ |miśrīkṛtya sthāpitā iti tadevaṃ kāmaugha ekānnatriṃśaddravyāṇi
|rāgapratighamānāḥ pañcadaśa vicikitsāś catasro daśa paryavasthānānīti |bhavaugho
’ṣṭāviṃsatidravyāṇi |rāgamānā viṃśatirvicikitsā ’ṣṭau |dṛṣṭyoghaḥ ṣaṭtriṃśaddravyāṇi |avidyaughaḥ
pañcadaśa dravyāṇi |oghavad yogā veditavyāḥ |

yathoktā eva sā ’vidyā dvidhā dṛṣṭivivecanāt |upādānāni

kāmayoga evasahāvidyayā kāmopādānaṃ catustriṃśaddravyāṇi |rāgapratighamānā ’vidyāviṃśatirvicikitsāś
catasro daśa paryavasthānāni |bhavayoga eva sahāvidyayā ātmavādopādānamaṣṭatriṃśaddravyāṇi
|rāgamānāvidyāstriṃśadvicikitsā aṣṭau |dṛṣṭiyogācchīlavrataṃ niṣkṛṣya dṛṣṭyu pādānaṃ
triṃśaddravyāṇi |śīlavratopādānaṃ ṣaḍdravyāṇi karmadṛṣṭibhyo niṣkṛṣṭam |mārgapratidvandvitvā
dubhayapakṣavipralambhanāc ca |gṛhiṇo ’pyanena vipralabdhā anaśanādibhiḥ svargamārgasaṃjñayā
pravrajitā apīṣṭaviṣayaparivarjanena śuddhipratyāgamanāditi |kiṃ kāraṇam avidyāṃ
miśrayitvopādānamuktaṃ na pṛthak |bhavagrahaṇādupādānāni |

avidyā tu grāhikā neti miśritā || 5.38 ||

asaṃprakhyānalakṣaṇatayā ’paṭutvādavidyā na grāhikā bhavaty ataḥ kila miśritā |sūtre tu bhagavatoktaṃ
“kāmayogaḥ katamaḥ |vistareṇa yāvad yo ’sya bhavati kāmeṣu kāmarāgaḥ kāmacchandaḥ
kāmasnehaḥ kāmaprema kāmecchā kāmamūrcchā kāmagṛddhaḥ kāmaparigarddhaḥ kāmanandī kāmaniyantiḥ
kāmādhyavasānaṃ tadanyacittam paryādāya tiṣṭhati |ayam ucyate kāmayogaḥ |evaṃ yāvad
bhavayogaḥ” |cchandarāgaś copādānamuktaṃ sutrāntareṣv ato vijñāyate kāma hy upādānam api kāmādiṣu
cchandarāga iti |uktamidamanuśayā evāsravaughayogopādānasaṃśabditāḥ sūtreṣviti |

atha ko ’yamanuśayārthaḥ kaś ca yāvad upādānārthaḥ |

aṇavo ’nugatāś caite dvidhā cāpy anuśerate |anubadhnanti yasmāc ca tasmād anuśayāḥ smṛtāḥ ||
5.39 ||tatrāṇavaḥ sūkṣmapracāratvāt durvijñānatayā | anugatāḥ prāptyanuṣaṅgataḥ |anuśerate
dvābhyāṃ prakārābhyāmālambanataḥ saṃprayogataś ca |anubadhnantyaprayogeṇa prativārayato
’pi punaḥ punaḥ saṃmukhībhāvāt |ebhiḥ kāraṇairanuśayā ucyante |

āsayantyāsravantyete haranti śleṣayantyatha |upagṛhṇanti cety eṣām āsravādiniruktayaḥ || 5.40
||

āsayanti saṃsāre āsravanti bhavāgrādyāvadavīciṃ ṣaṅbhir āyatanavraṇair ityāsravāḥ |harantītyoghāḥ
| śleṣayantīti yogāḥ | upagṛhṇantīti upadānāni |evaṃ tu sādhīyaḥ syād |āsravatyebhiḥ
saṃtatirviṣayeṣvityāsravāḥ |“tadyathā āyuṣmanto naurmahadbhir abhisaṃskāraiḥ pratisroto nīyate
|sā teṣām eva saṃskārāṇāṃ gratiprasravdhyā ’lpakṛcchreṇānusrota uhyata ’ ’ iti sūtravādānusārāt
|adhimātravegatvād oghāḥ | tarhi tadvānuhyate tadanuvidhānāt |nātimātrasamudācāriṇo
’pi yogā vividhaduḥkhasaṃyojanāt |ābhīkṣṇyānuṣaṅgato vā kāmādyupādānādupādānānīti |

