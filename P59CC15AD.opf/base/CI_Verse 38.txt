tridhā ’nye

anye catvāraḥ śeṣā rūparasagandhaspraṣṭavyadhātavaḥ |te vipākajā apy aupacayikā api naiḥṣyandrikā
api |

dravyavān ekaḥ

asaṃskṛtaṃ hi sāratvād dravyam | tac ca dharmadhātāv asty ato dharmadhātur eko dravyayuktaḥ
|

kṣaṇikāḥ paścimās trayaḥ |

manodhātur dharmadhātur manovijñānadhātuś ca pāṭhakrameṇa paścimāḥ |te prathamānāsrave duḥkhe
dharmajñānakṣāntikalāpe kṣaṇam ekam anaiḥṣyandikā bhavanty_ataḥ kṣaṇikā ity ucyante |anyasaṃbhūtasaṃskṛto
nāsti kaścid anaiḥṣyandikaḥ |tatra duḥkhe dharmajñānakṣāntisaṃprayuktaṃ
cittaṃ manodhātur manovijñānadhātuś ca |śeṣās tat sahabhuvo dharmadhātuḥ ||

idaṃ vicāryate |yaś cakṣurdhātunā ’samanvāgataḥ samanvāgamaṃ pratilabhate cakṣurvijñānadhātunā
’pi saḥ |yo vā cakṣurvijñānadhātunā cakṣurdhātunā ’pi saḥ | āha |

cakṣurvijñānadhātvoḥ syāt pṛthak lābhaḥ sahāpi ca || 1.38 ||

pṛthak tāvat syāc cakṣurdhātunā na cakṣurvijñānadhātunā |kāmadhātau krameṇa cakṣurindriyaṃ pratilabhamānaḥ
|ārūpyadhātucyutaś ca dvitīyādiṣu dhyāneṣūpapadyamānaḥ |syāc cakṣurvijñānadhātunā
na cakṣurdhātunā |dvitīyādidhyānopapannaś cakṣurvijñāna saṃmukhīkurvāṇas tatpracyutaś
cādhastād upapadyamānaḥ |sahāpi syād ubhayena samanvāgamaṃ pratilabhate |ārūpyadhātucyutaḥ
kāmadhātau brahmaloke copapadyamānaḥ | nobhayena |etān ākārān sthāpayitvā | yaś cakṣurdhātunā
samanvāgataś cakṣurvijñānadhātunā ’pi saḥ |catuṣkoṭikaḥ | prathamā koṭir dvitīyādiṣu
dhyāneṣūpapannaś cakṣurvijñānāsaṃmukhīkurvāṇaḥ |dvitīyā kāmadhātāv alabdhavihīna cakṣuḥ
|tṛtīyā kāmadhātau labdhāvihīnacakṣuḥ prathamadhyānopapanno dvitīyādidhyānopapannaś ca paśyan
|catuṛthy etān ākārān sthāpayitvā |evaṃ cakṣurdhāturūpadhātvoś cakṣurvijñānarūpadhātvoś
ca pratilambhasamanvāgamau yathāyogam abhyūhitavyau |etasya prasaṅgasya samuccayārthaś
caśabdaḥ sahāpi ca iti |

