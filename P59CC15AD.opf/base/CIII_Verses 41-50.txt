bhūtā hi tāvat sattvā upapannā iti vijñāyante | atha saṃbhavaiṣiṇaḥ katame |

manomayaḥ saṃbhavaiṣī gandharvaścāntarābhavaḥ || 3.40 ||nirvṛttiś ca

antarābhavo hy ebhir abhidhānairukto bhagavatā |sa eva manonirjātatvāt manomaya uktaḥ |śukraśoṇitādikaṃ
kiñcid bāhyam anupādāya bhāvāt |saṃbhavaiṣaṇaśīlatvāt saṃbhavaiṣī |gandharvaṇāt
gandharvaḥ | upapattyadbhimukhatvād abhinirvṛttiḥ |“avyābādhamātmabhāvamabhinirvartya savyābādhe
loke upapadyata” iti sūtrapadāt |“tathāsti pudgalo yasyābhinirvṛttisaṃyojanaṃ prahīṇaṃ
nopapattisaṃyojanam” iti sūtra catuḥkoṭikāt |prathamā koṭirdvidhātuvītarāgasyordhvaṃsrotaso
’nāgāminaḥ |dvitīyāntarāparinirvāyiṇaḥ |tṛtīyā ’rhatām | caturthyetānākārān sthāpayitvā
|bhūtāvā ’rhantaḥ saṃbhavaiṣiṇaḥ satṛṣṇāḥ |

atha katyāhārāḥ sattvānāṃ sthitaye kati saṃbhavaiṣiṇāmanugrahāya |sarve ’pyubhayatheti vaibhāṣikāḥ
|kavaḍīkārāhāro ’pi hi tadrāgiṇāṃ punar bhavāya saṃvartate | uktaṃ hi |bhagavatā “atvāra
ime āhārā rogasya mūlalṃ gaṇḍasya śalyasya jarāmaraṇasya pratyaya” iti |manaḥsaṃcetanā
’pi ceha sthitaye dṛśyate |evaṃ hi varṇayanti durbhikṣābhyāhatena kīla pitrā putrakau saktava
iti bhasmanā bhastrāṃ paripūrya kīlake āsajyāśvāsitau |tau ca tāṃ parikalpayantau ciramapyāsitau
kenāpi codghāṭitāyāṃ bhasmeti nairāśyamāpannau vyāpannāviti |punaś ca mahāsamudre
bhagnayānapātrāḥ puruṣāḥ sthalam iti mahāntaṃ phenapiṇḍaṃ pradrutāḥ āmṛśya cainaṃ nirāśā
uparemuriti |saṃgītiparyāye coktaṃ mahāsamudrādaudārikāḥ prāṇino jalāt sthalamabhir uhya
sikatāsthale ’ṇḍāni sthāpayitvā sikatābhir avaṣṭabhya punar api mahāsamudre ’vataranti
|tatra yāsāṃ mātṛṇāmaṇḍānyārabhya smṛtirna muṣyate tānyaṇḍāni na pūtībhavanti yāsāṃ tu muṣyate
tāni pūtībhavanti |tadetanna varṇayanti sautrāntikāḥ |mā bhūt parakīyeṇāhāreṇāhāra iti
|evaṃ tu varṇayanti |yeṣām aṇḍānāṃ mātaramārabhya smṛtirna muṣyate tāni na pūtībhavanti
|yeṣāṃ tu muṣyate tāni pūtībhavanti |tasyāḥ sparśāvasthāyāḥ smarantīti |

atha kasmāc catvāra evāhārāḥ |nanu ca sarva eva sāsravā dharmā bhavānāṃ poṣakāḥ |yadyapyetadevaṃ
tathāpi pradhānyenoktam

iha puṣṭyarthamāśrayāśritayor dvayam |dvayamanyabhavākṣpanivṛttyarthaṃ yathākramam || 3.41 ||

āśrayo hi sendriyaḥ kāyaḥ | tasya puṣṭaye kavaḍīkārāhārāḥ |āśritāścittacaittāsteṣāṃ puṣṭaye
sparśaḥ |anayos tāvad ihotpannasya bhavasya poṣaṇe prādhānyam |manaḥsaṃcetanayā punar bhavasyākṣepaḥ
ākṣiptasya punaḥ karmaparibhāvitādvijñānavījādabhinirvṛttirityanayoranutpannasya
bhavasyākaraṇe prādhānyam |ataś catvāra uktāḥ |pūrvakau hi dvau dhātrīsthānīyau jātasya
poṣakatvāt |uttarau mātṛsthānīyau janakatvād iti |yaḥ kaścit kavaḍīkāraḥ sarvaḥ sa āhāraḥ
|syāt kavaḍīkāro nāhāra iti catuṣkoṭikam |prathamā koṭiryaṃ kavaḍīkāraṃ pratītyendriyāṇām
apacayo bhavati mahābhūtānāṃ ca paribhedaḥ |dvitīyā koṭistraya āhārāḥ |tṛtīyā yaṃ kavaḍīkāraṃ
pratītyendriyāṇām upacayo bhavati mahābhūtānāṃ ca vṛddhiḥ |caturthyetānākārān sthāpayitvā
|evaṃ sparśadibhir api yathāyogaṃ catuḥkoṭikāni karttavyāni |syāt sparśādīn pratītyendriyāṇām
upacayo mahābhūtānāṃ ca vṛddhirna ca ta āhārāḥ |syād anyabhūmikānanāsravāṃś ca |yo
’pi hi paribhukto bhokturbādhāmādadhāti so ’pyāhāra eva |āpāte ’nugrahāt |dvayorhi kālayorāhāra
āhārakṛtyaṃ karoti paribhujyamāno jīryaṃśceti vaibhāṣikāḥ |atha kasyāṃ gatau katyāhārāḥ
|sarvāsu sarve | evaṃ yoniṣv api | kathaṃ narakeṣu kavaḍīkāra āhāraḥ |pradīptāyaspiṇḍāḥ
svathitaṃ ca tāmrām |yadyūpaghātako ’pyāhāro bhavati catuḥkoṭikaṃ bādhyate prakaraṇagranthaś
ca “kavaḍīkāra āhāraḥ katamaḥ |yaṃ kavaḍīkāraṃ pratītyendriyāṇām upacayo bhavati mahābhutānāṃ
ca vṛddhiryāpanā ’nuyāpaneti vistareṇa yāvad vijñānam |”upacayāhārābhisaṃdhivacanādavirodhaḥ
|apacayāhārastu narakekṣu lakṣaṇaprāptatvāt |so ’pi hi jighatsāṃ pipāsāṃ hantuṃ
samartha iti |apitu pratyekanarakeṣu manuṣyavat kavaḍīkārāhārasadbhāvādyuktaṃ pāñcagatikatvam
|uktaṃ bhagavatā “yaś ca bāhyakānām ṛṣīṇāṃ kāmebhyo vītarāgāṇāṃ śataṃ bhojayedyaś caikaṃ
jambūṣaṇḍagataṃ pṛthagajanam |ato dānādidaṃ dānaṃ mahāphalataram” iti |ko ’yaṃ jambūṣaṇḍagato
nāma pṛthagjanaḥ |jambūdvīpanivāsinaḥ kukṣimanta ity eke |tadetanna yuktamekam iti
vacanāt |kaścātra viśeṣaḥ |syād yadi bhūyasaḥ pṛthagjanān bhojayitvā bhūyaḥ puṇyaṃ syāt
nālpīyaso vītarāgāniti |saṃnikṛṣṭo bodhisattva ity apare |tadetanna varṇayanti “bahutaraṃ
hi tasmai datvā puṇyaṃ nārhatkoṭibhya” iti |ato nirvedhabhāgīyalābhī pṛthagjana eṣo ’bhipretaḥ
iti vaibhāṣikāḥ |natviyamanvarthā saṃjñā nāpikvacitparibhāṣitā sūtre śāstre vā |jambūṣaṇḍagato
nirvedhabhāgīyalābhīti parikalpa evāyaṃ kevalaḥ |bodhisattva eva tv eṣu jambūdvīpaṣaṇḍeṣu
niṣaṇṇo yujyate |sa hi pṛthagjana kāmavairāgyasaṃbandhena tadānīṃ tebhyo viśiṣyamāṇa
ukta iti |anantebhyo ’pi hi sa tebhyo viśiṣyamāṇaḥ |śatagrahaṇaṃ tu pūrvādhikārāt |itthaṃ
caitadevaṃ yadevaṃ paryudasya bāhyakebhya eva srotāpatti phalapratipannakaṃ viśeṣayāṃbabhūva
|anyathā hi jambūṣaṇḍagatādeva vyaśeṣayiṣyat |ukto yathā sattvānāṃ pratītyasamutpādo
yathāvasthitiścyutirapyuktā yathāyuḥkṣayādibhiḥ |

idam idānīṃ vaktavyam | katamasmin vijñāne vartamāne cyutyupapattī bhavata ity āha

chedasaṃdhāna vairāgyahānicyutyupapattyaḥ |manovijñāna eveṣṭāḥ

kuśalalmūlasamucchedaḥ kuśalamūlapratisaṃdhānaṃ dhātubhūmivairāgyaṃ parihāṇiścyutirupapattiś
ca |ete ṣaṭ dharmā manovijñāna eveṣyante nānyatra |upapattivacanādantarābhavapratisaṃdhirapyuktarūpo
veditavyaḥ |vedanāyāṃ tu

upekṣāyāṃ cyutodbhavau || 3.42 ||

cyutir eva cyutam upapattir udbhavaḥ |e tāvad uḥkhāsukhāyāṃ vedanāyāṃ bhavatastasyā apaṭutvāt
|itare hi vedane paṭvyau | na ca paṭuvijñāne cyutyupapattī yujyete |tatrāpi ca manovijñāne
’pi

naikāgrācittayor etau

cyutodbhavāviti vartate | na hi samāhitacittasyāsti cyutirupapattirvā |visabhāgabhūmikatvād
abhisaṃskārikatvād anugrāhakatvāc ca |nāpy acittasya sā na hy acittaka upakramituṃ śasyeta
|yadā cāsyāśrayo vipariṇantumārabhate tadāvaśyamasya tadāśrayapratibaddhaṃ cittaṃ saṃmukhībhūya
paścāt pracyaveta nānyathā |upapattau ca cittacchedahetvabhāvādvinā ca kleśenānupapatterayuktamacittakatvam
|

maraṇabhavastriprakāra ity uktam | arhas tu

nirvātyavyākṛtadvaye |

airyāpathike vipākacitte vā | asti cet kāmadhātau vipāka upekṣā |nāsti ced airyāpathika eva
|kim artham avyākṛṭa eva nānyasmin |tadvi cittacchedānukūlaṃ durbalatvāt |

atha mriyamāṇasya kasmin śarīrapradeśe vijñānaṃ nirudhyate |sakṛnmaraṇe samanaskaṃ kāyendriyaṃ
sahasā ’ntardīyate |yadi tu krameṇa cyavate tataḥ

kramacyutau pādanābhihṛdayeṣu manaścyutiḥ || 3.43 ||adhonṛsuragājānāṃ

adho gacchantītyadhogā apāyagāminaḥ | nṛn gacchantīti nṛgā manuṣyagāminaḥ |surān gacchantīti
suragā devagāminaḥ |teṣāṃ yathāsaṃkhyaṃ pādayornābhyāṃ hṛdaye ca vijñānaṃ saṃnirudhyate |na
punar jāyanta ityajā arhantaḥ | teṣām api hṛdaye vijñānaṃ nirudhyate |mūrdhnītyapare |kāyendriyasya
teṣu nirodhāt kāyendriyaṃ hi mriyamāṇasya tapta ivopale jalaṃ niṣṭhyūtaṃ saṃkocamāpadyamānaṃ
pādādiṣvantardhīyata iti |evaṃ ca punaḥ krameṇa maraṇam |prāṇināṃ prāyeṇa
marmacchedavedanābhyāṃ hatānāṃ jāyate |

marmacchedas tv abādibhiḥ |

śarīrapradeśāḥ kecidupahanyamānā maraṇamānayanti |te hy etaducyante marmāṇīti |tāni cāptejovāyudhātūnām
anyatamenātiprāyaṃ gatena niśitaśastrasaṃpātasyardhināḍītībrābhir vedanābhiḥ chidyanta
iva na ca punas tāni kāṣṭhādivacchidyante chinnabadvā punar na ceṣṭanta iti cchinnāny
ucyante |kasmānna pṛthivīdhātunā |caturthadoṣābhāvāt | vātapittaśleṣmāṇo hi trayo doṣāḥ
|te cāptejovāyudhātupradhānā yathāyogam iti |bhājanalokasaṃvarttanīsādharmyeṇetyapare |deveṣu
nāsti marmacchedaḥ |kiṃ tu cyavanadharmaṇo devaputrasya pañcopanimittāni prādurbhavanti
|vastrāṇām ābharaṇānāṃ ca manojñaḥ śabdo niś carati śarīraprabhā mandībhavati snātasyodabindavaḥ
kāye saṃtiṣṭhante capalātmanā ’pyekatra viṣaye buddhiravatiṣṭhate unmeṣanimeṣau
cākṣṇoḥ saṃbhavataḥ |etāni tu vyabhicārīṇi |pañca punar nimittāni maraṇaṃ nātivarttante
|vāsāṃsi kliśyanti mālā mlāyanti kakṣābhyāṃ svedo mucyate daurgandhyaṃ kāye ’vakrāmati sve
cāsane devaputro nābhir amate |so ’yaṃ sattvaloka evam utpadyamānastiṣṭhan cyavamanaś ca
triṣu rāśiṣu sthāpito bhagavatā |trayo rāśayaḥ |samyaktvaniyato rāśirmithyātvaniyato rāśiraniyato
rāśiriti |tatra punaḥ

samyaṅmithyātvaniyatā āryānantaryakāriṇaḥ || 3.44 ||

“samyaktvaṃ katamat |yattatparyādāya rāgaprahāṇaṃ paryādāya dveṣaprahāṇaṃ paryādāya mohaprahāṇaṃ
paryādāya sarvakleśaprahāṇam idam ucyate samyaktvam” iti sūtram |āryāḥ katame |yeṣām
anāsravo mārga utpannaḥ | ārādyātāḥ pāpakebhyo dharmebhya ityāryāḥ |ātyantikavisaṃyogaprāptilābhāt
|ete hi kleśakṣaye niyatatvāt samyaktvaniyatāḥ mokṣabhāgīyalābhino ’pyavaśyaṃ parinirvāṇadharmāṇa
iti |kasmānna samyaktve niyatāḥ |te hi mithyātve ’pi niyatā bhaveyuḥ |na
ca te kālaniyamena samyaktve niyatā yathā saptakṛtvaḥ paramādayaḥ |mithyātvaṃ katamat |narakāḥ
pretāstiryañca idam ucyate mithyātvam |tatrānantaryakāriṇo narake niyatatvānmithyātvaniyatāḥ
|niyatebhyo ’nye ’niyatā iti siddham |pratyayāpekṣaṃ hi teṣām ubhayabhāktvam anubhayabhāktvaṃ
ca |uktaḥ sattvaloko bhājanaloka idānīṃ vaktavyaḥ |

tatra bhājanalokasya saṃniveśamuśantyadhaḥ |lakṣaṣoḍaśakodvedhamasaṃkhyaṃ vāyumaṇḍalam || 3.45
||

trisāhasramahāsāhasralokadhātorevaṃ saṃniveśamicchanti |yadutākāśaṣpratiṣṭhamadhastādvāyumaṇḍalamabhinirvṛttaṃ
sarvasattvānām |karmādhipatyena tasya yojanalakṣāṇāṃ ṣoḍaśakamudvedhaḥ
pariṇāhenāsaṃkhyaṃ tathā ca dṛḍhaṃṃ yanmahālagno ’pi vajreṇa bhettumaśaktaḥ |tasyopariṣṭāt

apām ekādaśodvedhaṃ sahasrāṇi ca viṃśatiḥ ||

maṇḍalam iti varttate |tasmin vāyumaṇdale sattvānāṃ karmabhir meghāḥ saṃbhūyākṣamātrābhir dhārābhir
abhivarṣanti |tat bhavaty aṣāṃ maṇḍalam |tasya yojanānām ekādaśalakṣāṇyūrdhve ’dho
viṃśatiś ca sahasrāṇi |kathaṃ tā āpo na tiryaṅgvisravanti |sattvānāṃ karmādhipatyena |yathā
hi bhuktaṃ pītamannaṃ pānaṃ ca nāpakvaṃ pakvāśayamāpatatī tyeke |kusūlanyāyena vāyunā saṃdhāryanta
iti nikāyāntarīyāḥ |tāś ca punar āpaḥ sattvānāṃ karmaprabhāvasaṃbhūtairvāyubhir
āvartyamānā upariṣṭātkāñcanībhavanti pakvakṣīrīśarībhāvayogena |tat bhavaty aṣāṃ maṇḍalam
|

aṣṭalakṣocchrayaṃ paścāccheṣaṃ bhavati kāñcanam || 3.46 ||

kiṃ ca śeṣam | trayo laklṣāḥ sahasrāṇi ca viṃśatiḥ |sā kāñcanamayī mahī bhavaty apām upariṣṭāt
ukto jalakāñcanamaṇḍalocchrāyaḥ |

tiryak trīṇi sahasrāṇi sārdhaṃ śatacatuṣṭayam |lakṣadvādaśakaṃ caiva jalakāñcanamaṇḍalam ||
3.47 ||

samānaṃ hy etadubhayaṃ vistārataḥ |

samantatas tu triguṇaṃ

samantataḥ parikṣepeṇa tu parigaṇyamānaṃ triguṇaṃ jāyate ṣaṭtriṃśallakṣā daśasahasrāṇi sārdhāni
ca trīṇi śatāni yojanānām |yac ca tatkāñcanamayaṃ mahīmaṇḍalamapām upariṣṭāt saṃniviṣṭaṃ

tatra meruryugandharaḥ |īśādhāraḥ khadirakaḥ sudarśanagiristathā || 3.48 ||aśvakarṇo vinitako
nimindharagiriḥ

itīme kāñcanamaṇḍalapratiṣṭhā aṣṭau mahāparvatāḥ | madhye sumeruḥ |śeṣāḥ sumeruparicāyāvasthitāḥ
|tasyānyasaptaparvataprākāraparikṣiptasya yo bāhyaḥ parvate nimindharagiriḥ |

tataḥ |dvīpāḥ

tato bahiś catvāro dvīpāḥ | tebhyaḥ punaḥ

bahiś cakravāḍaḥ

tena cāturdvipakaś cakrīkṛtaḥ | teṣāṃ tu

sapta haimāḥ sa āyasaḥ || 3.49 ||

yugandharādayaḥ sapta parvatāḥ sauvaṛṇāś cakravāḍaḥ śastrakaḥ |

catūratnamayo meruḥ

suvarṇamayo rūpyamayo vaidūryamayaḥ sphaṭikamayaś ca yathāsaṃkhyaṃ caturṣu pārśveṣu |yac ca
yanmayaṃ pārśvaṃ sumerostasyānubhāvena tadvarṇa tasyāṃ diśi nabho dṛśyate |jāmbūdvīpakamasya
pārśvaṃ vaidūryamayaṃ varṇayanti |tasyeha prabhānurāgeṇa vaidūryamayaṃ nabho dṛśyata iti
|

atha kathaṃ teṣāṃ saṃbhavaḥ |kāñcanamayyāṃ pṛthivyāṃ punar vāridhārā atipatanti |tā hy āpo nānāvidhabījagarbhā
bahuvidhaprabhāvabhinnairvāyubhir mathyamānāstāṃ tāṃ jātiṃ pariṇamayanti
|evaṃ ca punaḥ pariṇamayanti yadbhinnajātīyasya kāryaviśeṣotpattāvasamavadhānena pratyayībhavanti
|na tu khalu yathā sāṃkhyānāṃ pariṇāmaḥ |kathaṃ ca sāṃkhyānāṃ pariṇāmaḥ |avasthitasya
dravyasya dharmāntaranivṛttau dharmāntaraprādurbhāva iti |kaścātra doṣaḥ |sa eva hi
dharmī na saṃvidyate yasyāvasthitasya dharmāṇāṃ pariṇāmaḥ kaspyeta |kaś caiṃvamāha dharmebhyo
’nyo dharmīti |tasyaiva tu dravyasyānyathībhāvamātraṃ pariṇāmaḥ |evam apy ayuktam |kimatrāyuktam
| tadeva cedaṃ na cedaṃ tatheti apūrvaiṣā vāyo yuktiḥ |evaṃ ca punaḥ saṃbhūtāḥ
suvarṇādayaḥ karmaprabhāvāt preritairvāyubhiḥ samāhṛtya rāśīkriyante |ta ete parvatāś ca bhavanti
dvīpāś ca |te punaḥ sumevadayaś cakravāḍaparyantāḥ parvatāḥ

jale ’śītisahasrake |magnāḥ

kāñcanamayyāḥ pṛthivyā uparyaśītiyyojanasahasrāṇyudakaṃ tatra te magnāḥ |

ūrdhvaṃ jalāt merurbhūyo ’śītisahasrakaḥ || 3.50 ||

iti hi meroḥ ṣaṣṭi yojanaśatasahasraṃ samucchrayaḥ |

