aparyuṣita eva hi saṃghabhede saṃgho ’vaśyaṃ pratisaṃdhīyate | yo ’yaṃ saṃghabheda uktaḥ

cakrabhedaḥ sa ca mataḥ

dharmacakraṃ hi tadā bhagavato bhinnaṃ bhavati | mārgapravṛttiviṣṭhāpanāt |ata eva cakrādaś
cocyate saṃghabhedaś ca |kva punaś cakrabhedo bhavati |

jambūdvīpe

nānyeṣu dvīpeṣu | katibhir bhikṣubhiḥ |

navādibhiḥ |

navādiṃ kṛtvā | pareṇāniyamaḥ | aṣṭau bhikṣayaḥ saṃgho bhavati | navamo bhettā |avaśyaṃ hi saṃghena
dvayoḥpakṣayoḥ sthātavyam |evaṃ bhinno bhavati |anyastu saṃghabhedaḥ karmabhedād bhavati
|yadyekasīmāyāṃ vyagrāḥ karma kurvanti | sa caiṣa

karmabhedas triṣu dvīpeṣu

yeṣv eva śāsanam | katibhir bhikṣubhiḥ

aṣṭābhir adhikaiś ca saḥ || 4.101 ||

cakrabhedastu ṣaṭsu kāleṣu na bhavati | katameṣu |

ādāvante ’rbudāt pūrvaṃ yugāc coparate munau |sīmāyāṃ cāpy abaddhāyāṃ cakrabhedo na jāyate ||
4.102 ||

ādāvacirapravartite dharmacakre | ante parinirvāṇakāle bhagavataḥ |etayor hi dvayor avasthayoḥ
saṃgha ekaraso bhavati |madhye ’pyarbudāt pūrvaṃ na bhidyate yāvacchāsane śīlārbudaṃ dṛṣṭyarbudaṃ
ca notpannaṃ bhavati |yugāc ca pūrvaṃ na bhidyate yāvacchrāvakāgrayugaṃ notpannaṃ
bhavati |bhinnanyāyaparivāsāttena ca pratisaṃdhānīyatvāt |uparate munau śāstari parinirvṛte
pratidvandvābhāvāt |sīmāyāmabaddhāyāṃ yāvat sīmā na baddhā bhavati |ekasīmāyāṃ hi pakṣadvayāvasthānātsaṃghabheda
ityeṣu kālesu cakrabhedona bhavati |na ca punaḥ sarveṣāṃ baddhānāṃ
cakrabhedaḥ | karmādhīnatvāt |

kasmāt mātṛvadhādiṣvānantaryaṃ nānyatra |

upakāriyuṇakṣetranirākṛtivipādanāt |

mātāpitṛvadhe tāvad upakāriṇo nirākaraṇāt | kathaṃ tāvupakāriṇau |ātmabhāvasya tatprabhavatvāt
|kiṃ tayor nirākaraṇam | parityāgaḥ | guṇakṣetratvād arhadvadhād ānantaryam |yadi punar
māturvyañjanaṃ parivṛttaṃ syāt piturvā tatraikasmin nāmnāyo

vyañjanāntarito ’pi syāt

ata evocyate “syāt puruṣaṃ jīvitād vacyaparopayen na pitaraṃ nārhantam |ānantaryāvadyena ca
spṛśyeta |syānmāturvyañjanaṃ parivṛttaṃ syād iti |syāt strīṃ jīvitādvyaparopayenna mātaraṃ
nārhantīm ānantaryāvadyena ca spṛśyeta |syāt piturvyañjanaṃ parivṛttaṃ syād ” iti |anyasyāḥ
striyāḥ kalalaṃ prasrutamanyayā yonyā pītam |katarā tasya mātā yāṃ ghnataḥ syād ānantaryam
|

mātā yacchoṇitodbhavaḥ || 4.103 ||

yasyāḥ śoṇitādasāvudbhūtaḥ sattvaḥ sā ’sya mātā dvitīyā tu sarvakṛtyeṣv avalokyā |sā hy āpāyikā
poṣikā saṃvardhikā ca |yadi mātari prayogaṃ kṛtvā ’nyāṃ mārayenna syād ānantaryam |amātṛprayogeṇa
mārayet tathāpi na syāt |mañcatalāvalīnamātṛmāraṇaṃ cātrodāhārya dhāvakasya ca
putreṇa masaka prayogeṇa piturmāraṇaṃ ca |ekena prahāreṇa mātaramanyāṃ ca mārayato dve avijñaptī
bhavataḥ |vijñaptistvānantaryameva |tasya karmaṇo balīyastvāt | paramāṇusaṃcitatvād
vijñaptir api dvidheti bhadantaghoṣakaḥ |anarhatsaṃjñayā ’pi arhadghāte bhavaty ānantaryam
aham hanmītyāśrayāvadhāraṇāt |yaḥ pitaramarhantaṃ hiṃsyāttasyāpyekameva syād ānantaryamāśrayaikatvāt
|idamavadānaṃ kathaṃ nīyate “gaccha śikhaṇḍinaṃ brūhi dve ānantarye bhavatā
kṛte |yac ca pitā jīvitādvyaparopito yaccārhann” iti |dvābhyāṃ kāraṇābhyām iti vaktavyam |dvābhyāṃ
vā mukhābhyāṃ paribhāṣitaḥ |kimavaśyaṃ tathāgatasyāsti kuṭuṣṭacittarudhirotpādanādānantaryam
|vadhābhiprāyasya syāt |

buddhe na tāḍanecchasya

yadi tāḍanābhitrāya utpādayenna syāt | yadyanarhati praharetsa ca prahārādūrdhvamarhan syāt

prahārān nordhvam arhati |

syād ānantaryam iti vartate | na hi tena tatra prayogaḥ kṛtaḥ |kimānantarye prayogaṃ kṛtvā tasminn
avyāvartite vairāgyaṃ phalaṃ vā na prāpnuyāt |

nānantaryaprayuktasya vairāgyaphalasaṃbhavaḥ || 4.104 ||

anyakarmaphalapathaprayogaṃ tu kṛtvāryamārgotpattau na punaḥ karmapathotpattir āśrayasyātyantaṃ
tadviruddhatvāt |

eṣām ānantaryāṇāṃ katamat mahāsāvadyam |

saṃghabhede mṛṣāvādo mahāvadyatamo mataḥ |

yaḥ saṃghabhedanimittaṃ mṛṣāvādo dharmādharmajñasya viparyayadyotanāt sa sarveṣāṃ duścaritānāṃ
mahāvadyatamaḥ |kiṃ kāraṇam |tathāgatadharmaśarīraprahāritatvāt lokānāṃ ca svargāpavargamārgāntarāyakatvāt
|saṃghe hi bhinne lokasya niyāmāvakrantiphalaprāptivairāgyāsravakṣayāḥ
pratibadhyante dhyānādhyayanasvādhyāyacintākarmāṇy api na pravartante sadevanāgamanuṣyaṃ
jagaccākulaṃ vimanaskaṃ vartate yāvat punar na pratisaṃdhito bhavatiyasmāccāvicau kalpaṃ vipākaḥ
|śeṣāṇām ānantaryāṇāṃ yathākramaṃ pañcamatṛtīyaprathamāni gurutarāṇi sarvalaghuḥ pitṛvadhaḥ
|yat tarhi bhagavatā trayāṇāṃ daṇḍānāṃ manodaṇḍo mahāsāvadya uktaḥ punar mithyādṛṣṭiḥ
paramavadyānām ity uktam ānantaryāṇi niyamasya saṃghabhedo mahāsāvadya uktaḥ |trīṇi karmāṇi
niyamayya manodaṇdaḥ dṛṣṭīrniyamayya mithyādṛṣṭiḥ |athavā vipākavistaraṃ mahājanavyāpādanaṃ
kuśalamūlasamucchedaṃ cādhikṛtya yathākramam |

sucaritānāṃ punaḥ katamat mahāphalatamam |

bhavāgracetanā loke mahāphalatamā śubhe || 4.105 ||

kuśale punaḥ karmaṇi bhavāgracetanā sarveṣāṃ mahāphalatamā |tasyā aśītikalpasahasrāṇyatipraśānto
vipākaḥ |vipākaphalaṃ cādhikṛtyaitad uktam |visaṃyogaphalaṃ tvadhikṛtya vajropamasamādhicetanā
sarveṣāṃ mahāphalā sarvasamyojanaparyādānaphalatvāt |ata eva loka ity uktam |

kim ānantaryair evāvaśyaṃ narakeṣūpapadyate | ānantaryasabhāgairapyavaśyam upapadyate |natvanantaramevetyapare
| katamāni tānītyāha

dūṣaṇaṃ māturarhantyā niyatisthasya māraṇam |bodhisattvasya śaikṣasya saṃghāyadvārahārikā ||
4.106 ||ānantaryasabhāgāni pañcamaṃ stūpabhedanam |

etāni pañca pañcānām ānantaryāṇāṃ yathākramam sabhāgāni |yadi mātaram arhantīṃ dūṣayaty abrahmacaryakaraṇāt
niyatipatītaṃ bodhisattvaṃ mārayati śaikṣaṃ mārayati saṃghasya sukhāya dvārikaṃ
harati stūpabhedaṃ karoti |anyad api tu karma savipākaṃ triṣu kāleṣv atyarthaṃ vighnayati
|katameṣu trisu |

kṣāntyanāgāmitārhattvaprāptau karmātivighnakṛt || 4.107 ||

mūrdhabhyaḥ kṣāntimākirata āpāyikāni karmāṇi vighnāyopatiṣṭhante |tadvipākabhūmyatikramāt |yathā
puruṣasya deśatyāgaṃ kurvato dhanikā upatiṣṭhante |anāgāmiphalaṃ prāpnuvataḥ kāmāvacarāṇi
vighnāyopatiṣṭhante tathaiva sthāpayitvā dṛṣṭadharmavedanīyaṃ karma |arhattvaṃ prāpnuvato
rūpārūpyāvacarāṇi tathaiva |yad uktaṃ “bodhisattvasya māraṇam” iti

bodhisattvaḥ kuto yāvat

kuta upādāya bodhisattvo vaktavyaḥ |

yato lakṣaṇa karmakṛt |

yataḥ prabhṛti lakṣaṇavipākāni karmāṇy ārabhate kartuṃ sa hi tadānīṃ niyatipatito bhavati |kathaṃ
kṛtvā | sa hi tasmāt kālāt prabhṛti nityaṃ bhavati |

sugatiḥ kulajo ’vyakṣaḥ pumān jātismaro ’nivṛt || 4.108 ||

praśastā gatirasyeti sugatirdevamanuṣyopapatteḥ |tasyāṃ ca sugatau kṣatriyabrāhmaṇagṛhapatimahāśālakulajo
bhavati nānyaḥ kulīnaḥ |vikalānyakṣāṇyasyeti vyakṣaḥ |na vyakṣo ’vyakṣaḥ avikalendriyaḥ
ity arthaḥ | puruṣa eva na strī kuta eva śaṇḍhādiḥ |jātismaraś ca bhavati | sarvasyāṃ
jātau nivartata iti nivṛt | na nivṛdanivṛt |anivartaka ity arthaḥ |sattvahitārthaṃ
sarvaduḥkhaprakāraiḥ sarvasattvavipratipattibhiś cākheditatvāt |yattalloka ucyate “apaṇakrīto
dāsa” iti |bodhisattvās te te hi mahātmānaḥ sarvasaṃpatprakarṣaviśeṣaprāptā api santo
niṣkāraṇakaruṇāpāratantryāt sarvasattveṣu caṇḍālakumārakasadṛśam ātmānaṃ nirmānatayā vyavasthāpya
sattvebhyaḥ sarvakadarthānāṃ soḍhāro bhavanti sarvaśramayantraṇānāṃ codvoḍhāraḥ |yaccaitallakṣaṇavipākaṃ
karmetyuktam |

jambūdvīpe pumāneva saṃmukhaṃ buddhacetanaḥ |cintāmayaṃ kalpaśate śeṣa ākṣipate hi tat || 4.109
||

jambūdvīpa eva bodhisattvo lakṣaṇavipākaṃ karmākṣipati | nānyatra |jāmbūdvīpakānāṃ tīkṣṇabuddhitvāt
|puruṣa eva na strī |saṃmukhībhūta eva śāstari buddhālambanayaiva cetanayā cintāmayaṃ
tatkarma na śrutamayaṃ na bhāvanāmayam |kalpaśate ca śeṣa ākṣipati na bahubhavesu |bhagavatā
tu śākyamuninottaptavīryatayā nava kalpā apāvartitā ekanavatyā kalpairākṣiptam |ata
eva cokta “mito ’haṃ grāmaṇīrekanavataṃ kalpamupādāya na samanusmarāmi nābhijānāmi yad ekakulam
api pakṣabhikṣāpradānahetoḥ kṣataṃ vā syād upahataṃ veti” |tataḥ prabhṛti prakṛtijātismaratvāt
prathamakalpāsaṃkhyeyaniryāta eva bodhisattva etāṃś caturo doṣān vyāvartayati
dvau ca guṇo pratilabhata iti pūrvācāryāḥ |teṣāṃ ca lakṣaṇānām

ekaikaṃ puṇyaśatajam

kiṃ puṇyasya parimāṇam |saṃnikṛṣṭabodhisattvaṃ sthāpayitvā yāvat sarvasattvānāṃ bhogaphalam
ity eke |yāvat sarvasattvānāṃ karmādhipatyena trisāhasramahāsāhasrako loko ’bhinivartata ity
apare |buddhā eva ca tatparimāṇajñā ity apare |atha bodhisattvabhūto bhagavān kiyato buddhān
paryupāsayāmāsa |pratheme kalpāsaṃkhyeye pañcasaptatisahasrāṇi dvitīye ṣaṭsaptatiṃ tṛtīye
saptasaptatim |

atha kasya kalpāsaṃkhyeyasyānte katamo buddha āsīt |pratilomānukrameṇa yathākramam |

asaṃkhyeyatrayāntyajāḥ |vipaśyī dīpakṛdratnaśikhī

ratnaśikhini samyaksaṃbuddhe prathamo ’saṃkhyeyaḥ samāptaḥ | dīpaṅkare bhagavati dvitīyaḥ |vipaśyini
tathāgate tṛtīyaḥ | sarveṣāṃ tu teṣāṃ

śākyamuniḥ purā || 4.110 ||

śākyamunir nāma samyaksaṃbuddhaḥ pūrvaṃ vabhūva |yatra bhagavatā bodhisattvabhūtenādyaṃ praṇidhānaṃ
kṛtam evaṃprakāra evāhaṃ buddho bhaveyam iti no ’py evaṃ kaliyuga evotpannavān āryavat
tasyāpy evaṃ varṣasahasrāntaṃ śāsanaṃ babhūva |

