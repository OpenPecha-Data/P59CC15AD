caturṣv artheṣu pañcānām ādhipatyaṃ

cakṣuḥśrotrayos tāvat pratyekaṃ caturṣv artheṣv ādhipatyam |ātmabhāvaśobhāyām andhabadhirayor
akāntarūpatvāt |ātmabhāvaparikarṣaṇe dṛṣṭvā śrutvā ca viṣamaparivarjanāt |cakṣuḥśrotravijñānayoḥ
sasaṃprayogayor utpattau |rūpadarśanaśabdaśāravaṇayoś cāsādhāraṇakāraṇatve |ghrāṇajihvākāyānāmātmabhāvaśobhāyāṃ
pūrvavat |ātmabhāvaparikarṣaṇe taiḥ kavaḍīkārāhāraparibhogāt
|ghrāṇādivijñānānāṃ sasaṃprayogāṇām utpattau |gandhaghrāṇarasāsvādanaspraṣṭavyaspaṛśanānāṃ
cāsādhāraṇakāraṇatva iti |

dvayoḥ kila |caturṇāṃ

strīpuruṣajīvitamana-indriyāṇāṃ | dvayor arthayoḥ pratyekam ādhipatyam |strī puruśendriyayyos
tāvat sattvabhedavikalpayoḥ |tatra sattvabhedaḥ stri puruṣa iti |sattvavikalpaḥ stanādisaṃsthānasvarācārān
yathātvam |saṃkleśavyavadānayor ity apare |tathā hi tadviprayuktavikalpānāṃ
ṣaṇḍhapaṇḍakobhayavyañjanānām asaṃvarānantāryakuśalamūlasamucchedā na bhavanti saṃvaraphalaprāptivairāgyāṇi
ceti |jīvitendriyasya nikāyasabhāgasaṃbandhasādhāraṇayoḥ |mana-indriyasya
punar bhavasaṃbandhavaśibhāvānuvarttanayoḥ |tatra punarbhavasaṃbandhe yathoktaṃ “gandharvasya
tasmin samaye dvayoś cittayor anyatarānyataracittaṃ saṃmukhībhūtaṃ bhavaty anunayasahagataṃ
vā pratighasahagataṃ veti” |vaśibhāvānuvarttane yathoktaṃ “cittenāyaṃ loko nīyata”
iti vistaraḥ |yat punaḥ sukhādīndriyapañcakaṃ yāni cāṣṭau śraddhādīni teṣāṃ

pañcakāṣṭānaṃ saṃkleśavyavadānayoḥ || 2.1 ||

ādhipatyaṃ yathākramaṃ pañcānāṃ sukhādīnāṃ saṃkleśe | rāgādīnāṃ tadanuśāyitvāt |śraddhādīnāṃ
vyavadāne |tair vyavadāyate | vyavadāne ’pi sukhādīnām ādhipatyam ity apare |“yasmāt sukhitasya
cittaṃ samādhīyate” |duḥkhopaniṣacchraddhāṣaṇ naiṣkramyāśritāḥ saumanasyādaya iti vaibhāṣikāḥ
|apare punar āhuḥ |naiva cakṣuḥśrotrābhyām ātmabhāvaparikaṛṣaṇaṃ vijñāya viṣamaparihārāt
|vijñāne tu tayor ādhipatyam |nāpi vijñānād anyad rūpadarśanaṃ śabdaśravaṇaṃ vā
’sti |yatas tayor asādhāraṇakāraṇatve pṛthagādhipatyaṃ yujyeta |tasmān naivam eṣām indriyatvam
|kathaṃ tarhi |

svārthopalabdhyādhipatyāt sarvasya ca ṣaḍindriyam |

cakṣurādīnāṃ pañcānāṃ svasyasvasyārthasyopalabdhādhipatyam |manasaḥ punaḥ sarvārthopalabdhāv
ādhipatyam |ata etāni ṣaṭ pratyekam indriyam |nanu cārthānām apy atrādhipatyam |nādhipatyam
| adhikaṃ hi prabhutvam ādhipatyam |cakṣuṣaś cakṣūrūpopalabdhāv adhikam aiśvaryam |sarvarūpopalabdhau
sāmānyakāraṇatvāt tatpaṭumandatādyanuvidhānāc copalabdheḥ |na rūpasya | tadviparyayāt
| evaṃ yāvat manaso dharmeṣu yojyam |

strītvapuṃstvādhipatyāt tu kāyāt strīpuruṣendriye || 2.2 ||

kāyendriyād eva strīpuruṣendriye pṛthak vyavasthāpyete | nārthāntarabhūte |kaścid asau kāyendriyabhāga
upasthapradeśo yaḥ strīpuruṣendriyākhyāṃ paratilabhate |yathākramaṃ strītvapuṃstvayyor
ādhipatyāt |tatra strībhāvaḥ stryākṛtiḥ svaraceṣṭā abhiprāyāḥ |etad dhi striyā strītvam
|puṃbhāvaḥ puruṣākṛtiḥ svaraceṣṭā abhiprāyāḥ | etad dhi puṃsaḥ puṃstvam |

nikāyasthitisaṃkleśavyavadānādhipatyataḥ |jīvitaṃ vedanāḥ pañca śraddhādyāś cendriyaṃ matāḥ
|| 2.3 ||

nikāyasabhāgasthitau jīvitendriyasyādhipatyaṃ saṃkleśe vedanānām |tathā hi sukhāyāṃ vedanāyāṃ
rāgo ’nuśete duḥkhāyāṃ pratigho ’duḥkhāsukhāyām avidyety uktaṃ sūtre |vyavadāne śraddhādīnāṃ
pañcānām |tathā hi taiḥ kleśāś ca viṣkabhyante mārgaś cāvāhyate |ata ete ’pi pratyekam
indriyam iṣṭāḥ |

ājñāsyāmy ākhyam ājñākhyam ājñātāvīndriyaṃ tathā |uttarottarasaṃprāptinirvāṇādyādhipatyataḥ
|| 2.4 ||

pratyekam indriyam ity upadarśanārthaṃ tathāśabdaḥ |tatrājñāsyāmīndriyasyājñendriyasya prāptāv
ādhipatyam |ājñendriyasyājñātāvīndriyaprāptau ājñātāvīndriyasya parinirvāṇe |na hy avimuktacittasyāsti
parinirvāṇam iti | ādiśabdo ’nyaparyāyadyotanārthaḥ |katamo ’nyaḥ pāryāyaḥ
| darśanaheyakleśaparihāṇam pratyājñāsyāmīndriyasyādhipatyam |bhāvanāheyakleāśaprahāṇaṃ pratyājñendriyasya
| dṛṣṭadharmasukhavihāraṃ pratyājñātāvīndriyasya |vimuktiprītisukhasaṃvedanād
iti |ādhipātyād indriyatve ’vidyādīnām upasaṃkhyānaṃ karttavyam |avidyādīnām api hi
saṃskārādiṣv ādhipatyam ata eṣām apīndriyatvam upasaṃkhyātavyam |vāgādīnāṃ ca | vākyāṇi pādapāyūpasthānām
api cendriyatvam upasaṃkhyātavyam |vacanādānaviharaṇotsargānandeṣv ādhipatyāt
| na khalūpasaṃkhyātavyam | yasmād iheṣṭam

cittāśrayas tadvikalpaḥ sthitiḥ saṃkleśa eva ca |saṃbhāro vyavadānaṃ ca yāvat ā tāvad indriyam
|| 2.5 ||

tatra cittāśrayaḥ ṣaḍindriyāṇi | etac ca ṣaḍāyatanaṃ maulaṃ sattvadravyam |tasya strīpuruṣavikalpaḥ
strīpuruṣendriyābhyāṃ sthitir jīvitendriyeṇa saṃkleśo vedanābhiḥ |vyavadānasaṃbharaṇaṃ
pañcabhir vyavadānaṃ tribhiḥ |ato nāvidyādīnām indriyatvam iṣṭam |

pravṛtter āśrayotpattisthitipratyupabhogataḥ |caturdaśa tathā ’nyāni nivṛtterindriyāṇi vā ||
2.6 ||

matavikalpārtho vāśabdaḥ | apare punar āhuḥ | pravṛtteraśrayaḥ ṣaḍindriyāṇi |utpattiḥ strīpuruṣendriye
|tata utpatteḥ | sthitir jīvitendriyam | tenāvasthānāt |upabhogo vedanābhiḥ |ata
etāni caturdaśendriyāṇi | tenaiva prakāreṇa nivṛtter anyāni |śraddhādīni hi nivṛtter āśrayāḥ
|ājñāsyāmīndriyaṃ prabhavaḥ sthitir ājñendriyam upabhoga ājñātāvīndriyeṇety ata etāvanty
evendriyāṇi |ata eva caiṣām eṣo ’nukramaḥ |vācas tu nendriyatvaṃ vacane śikṣāviśeṣāpekṣatvāt
|pāṇipādasya cādānaviharaṇād ananyatvāt |tad eva hi tadanyathā ’nyatra cotpannam ādānaṃ
viharaṇaṃ cocyate |vināpi ca pāṇipādenādānaviharaṇād uragaprabhṛtīṇām |pāyor api nendriyatvam
utsarge gurudravyasyākāśe sarvatra patanāt |vāyunā ca tatpreraṇāt |upasthasyāpi nendriyatvam
ānande strīpuruṣendriyakṛtaṃ hi tat saukhyam iti |kaṇṭhadantākṣivartmaparvaṇām
api cābhyavaharaṇacarvaṇonmeṣanimeṣākuñcanavikāśana kriyāsv indriyatvaṃ prasajyeta |sarvasya
vā kāraṇabhūtasya svasyāṃ kariyāyām ity ayukataṃ vāgādīnām indriyatvam ||

tatra cakṣurādīnāṃ puruṣendriyaparyantānāṃ kṛto nirdeśaḥ |jīvitendriyasya viprayuktatvād viprayukteṣv
eva karisyate nirdeśaḥ |śraddhādīnāṃ caitteṣu kariṣyate |sukhādīnām ājñāsyāmīndriyādīnāṃ
ca karttavyaḥ |so ’yaṃ kriyate |

duḥkhendriyam aśātā yā kāyikī vedanā

aśātety upadhātikā duḥkhety arthaḥ |

sukham |śātā

sukhendriyaṃ kāyikī śātā vedanā | śātety anugrāhikā sukhety arthaḥ |

dhyāne tṛtīye tu caitasī sā sukhendriyam || 2.7 ||

tṛtīye tu dhyāne saiva śātā vedanā caitasī sukhendriyam |na hi tatra kāyikī vedanā ’sti |pañcavijñānakāyābhāvāt
|

anyatra sā saumanasyaṃ

tṛtīyād dhyānād anyatra kāmadhātau prathame dvitīye ca dhyāne sā caiatasikī śātā vedanā saumanasyendriyam
|tṛtīye tu dhyāne prītivītarāgatvāt sukhendriyam eva sā na saumanasyendriyam
|prītir hi saumanasyam |

aśātā caitasī punaḥ |daurmanasyam upekṣā tu madhyā

naiva śātāśātā aduḥkhāsukhā vedanā madhyety ucyate | sopekṣendriyam |kiṃ kāyikī caitasikīty
āha |

ubhayī

kiṃ punaḥ kāraṇam iyam abhisamasyaikam indriyaṃ kriyate |

avikalpanāt || 2.8 ||

caitasikaṃ hi sukhaduḥkhaṃ prāyeṇa vikalpanād utpadyate na tu kāyikam |viṣayavaśād arhatām apy
utpatteḥ |atas tayor indriyatvena bhedaḥ |upekṣā tu svarasenāvikalpayata evotpadyate kāyikī
caitasikī cety ekam indriyam kriyate |anyathā ca kāyikam sukham anugṛhṇāty anyathā caitasikam
|evam duḥkham anyathā kāyikam upahanty anyathā caitasikam |upekṣāyāṃ tv eṣa vikalpo
nāsty ata upekṣaṇaṃ praty avikalpanād abhedaḥ |

dṛgbhāvanā ’saikṣapathe nava trīṇi

manaḥ sukhasaumanasyopekṣāḥ śraddhādīni ca pañca |tāni navendriyāṇi triṣu mārgeṣu trīṇīndriyāṇy
ucyante |darśanamārge anājñātam ājñāsyāmīndriyaṃ bhāvanāmārge ājñaendriyam aśaikṣamārge
ājñātāvīndriyam iti |kiṃ kāraṇam |darśanamārge hy anājñātam ājñātuṃ pravṛttaḥ |bhāvanāmārge
nāsty apūrvam ājñeyaṃ tad eva tv ājānāti śeṣānuśayaprahāṇārtham |aśaikṣamārge tv ājñātam
ity avagama ājñātāvaḥ |so ’syāstīti ājñātāvī |ājñātamavituṃ śīlam asyeti vā | kṣayānutpādijñānalābhāt
|“duḥkhaṃ me parijñātaṃ na punaḥ parijñātavyam iti” tathābhūtasyendriyam ājñātāvīndriyam
|

svabhāvanirdeśāṃ kṛtvā prakārabhedo vaktavya kati sāsravāṇi katy anāsravāṇi indriyāṇīty evamādi
|tatra tāvad yad etad anantaroktam ājñāsyāmīndriyādikam etat |

amalaṃ trayam |

anāsravam ity arthaḥ | malānām āsravaparyāyatvāt |

rūpīṇi jīvitaṃ duḥkhe sāsravāṇi

rūpīṇi saptendriyāṇi jīvitendriyaṃ dukhaḥdaurmanasyendriye caikāntasāsravāṇi |rūpīṇi punaḥ sapta
cakṣuḥ śrotraghrāṇajihvākāyastripuruṣendriyāṇi rūpaskandhasaṃgrahāt |

dvidhā nava || 2.9 ||

manaḥsukhasaumanasyopekṣāḥ śraddhādīni ca pañca etāni navendriyāṇi sāsravāṇy anāsravāṇy api
|anāsravāṇy eva śraddhādīnīty eke |uktaṃ hi bhagavatā “yasyemāni pañcendriyāṇi sarveṇa sarvaṃ
na santi tam ahaṃ bāhyaṃ pṛthagjanapakṣāvasthitaṃ vadāmīti” |nedaṃ jñāpakam anāsravāṇy
adhikṛtya vacanāt |tathā hy āryapudgalavyavasthānaṃ kṛtvā yasyemānīty āha |pṛthagjano vā
dvividhaḥ |ābhyantarakaś cāsamucchinna kuśalamūlo bāhyakaś ca samucchinnakuśalamūlaḥ |tam
adhikāṛtyāha “bāhyaṃ pṛthagjanapakṣāvasthitaṃ vadāmīti” |uktaṃ ca sūtre “santi ca sattvā loke
jātā loke vṛddhās tīkṣṇendriyā api madhyendriyā api mṛdvindriyā apīty” apravarttita eva
dharmacakre |tasmāt santy eva sāsravāṇi śraddhādīni |punaś coktaṃ “yāvac cāham eṣāṃ pañcānām
indriyāṇāṃ samudayaṃ cāstagamaṃ ca svādaṃ cādīnavaṃ ca niḥsaraṇaṃ ca yathābhūtaṃ nādhyajñāsiṣaṃ
na tāvad aham asmāt sadevakāl lokād iti” vistaraḥ |na cānāsravāṇāṃ dharmāṇām eṣa
parīkṣāprakāraḥ ||

katīndriyāṇi vipākaḥ kati na vipākaḥ | ekāntena tāvat

vipāko jīvitaṃ

atha yad arhan bhikṣur āyuḥsaṃskārān sthāpayati tajjīvitendriyaṃ kasya vipākaḥ |śāstra uktaṃ
“katham āyuḥsaṃskārān sthāpayati |arhan bhikṣuḥ ṛddhimāṃś cetovaśitvaṃ prāptaḥ saṃghāya va
pudgalāya vā pātraḥ vā cīvaraṃ vā anyatamānyatamaṃ vā śrāmaṇakaṃ jīvitapariṣkāraṃ vā dattvā
tat praṇidhāya prāntakoṭikam caturthaṃ dhyānaṃ samāpadyate |sa tasmāt vyutthāya cittam
utpādayati vācaṃ ca bhāṣate yan me bhogavipākaṃ tadāyurvipākaṃ bhavatv iti |tasya yat bhogavipākaṃ
tadāyurvipākaṃ bhavati |yeṣāṃ punar ayam abhiprāyo vipākoccheṣaṃ vipacyata iti |ta
āhuḥ pūrvajātikṛtasya karmaṇo vipākoccheṣaṃ |sa bhāvanābalenākṛṣya pratisaṃvedayata” iti
|katham āyuḥsaṃskārān utsṛjati |tathaiva dānaṃ dattvā praṇidhāya prāntakoṭikaṃ caturthaṃ
dhyānaṃ samāpadyate |yan me āyurvipākaṃ tat bhogavipākaṃ bhavatv iti tasya tathā bhavati
|bhadantaghoṣakas tv āha |tasminn eva āśraye rūpāvacarāṇi mahābhūtāni dhyānabalena saṃmukhīkaroty
āyuṣo ’nukūlāni vairodhikāni ca |evam āyuḥsaṃskārān sthāpayaty evam utsṛjatīti |evaṃ
tu bhavitavyam |samādhiprabhāva eva sa teṣāṃ tadṛśo yena pūrvakam ajaṃ ca sthitikālāvedham
indriyamahābhūtānāṃ vyāvrttayanty apūrvaṃ ca samādhijam āvedham ākṣipanti |tasmān na tajjīvitendriyaṃ
vipākaṃ tato ’nyat tu vipākaḥ |

praśnāt praśnāntaram upajāyate | kim artham āyuḥsaṃskārān adhitiṣṭhanti |parahitārthaṃ śāsanasthityarthaṃ
vā |te hy ātmanaḥ kṣīṇam āyuḥ paśyanti |na ca tatrānyaṃ śaktaṃ paśyanti | atha
kim artham utsṛjanti |alpaṃ ca parahitaṃ jīvite paśyanti rogābhibhūtaṃ cātmabhāvam | yathoktaṃ

“sucīrṇe brahmacarye ’smin mārge caiva subhāvite |tuṣṭa āyuḥkṣayāt bhavati rogasyāpagame yathā
||"

iti | athaitad āyuḥ saṃskārāṇāṃ sthāpanārtham utsarjanaṃ vā kva kasya vā veditavyam |manuṣyeṣv
eva triṣu dvīpeṣu strīpuruṣayor asamayavimuktasyārhataḥ prāntakoṭikadhyānalābhinaḥ |tasya
hi samādhau vaśitvam | kleśaiś cānupastabdhā santatiḥ |sūtra uktam “bhagavān jīvitasaṃskārān
adhiṣṭhāyāyuḥsaṃskārān utsṛṣṭavān” |teṣāṃ ko viśeṣaḥ |na kaścid ity eke | tathā hy uktam
“jīvitendriyaṃ katamat |traidhātukam āyur iti” |pūrvakarmaphalam āyuḥsaṃskārāḥ pratyutpannakarmaphalaṃ
jīvitasaṃskārā ity apare |yair vā nikāyasabhāgasthitis ta āyuḥsaṃskārāḥ
|yais tu kālāntaraṃ jīvati te jīvitasaṃskārā iti |bahuvacanaṃ bahūnām āyurjīvitasaṃskārakṣaṇānām
utsarjanādhiṣṭhānāt |na hy ekasya kṣaṇasyotsarjanam adhiṣṭhanaṃ cāsti |na ca kālāntarasthāvaram
ekam āyurdravyam iti dyotanārtham ity eke |bahuṣv eva saṃskāreṣv āyur ākhyā nāsty
ekam āyur dravyam |anyathā naiva saṃskāragrahaṇam akariṣyad ity apare |kim arthaṃ punar
bhagavatā āyuhsaṃskārā utsṛṣṭāś cādhiṣṭitāś ca |maraṇavaśitvajñāpanārtham utsṛṣṭājīvitavaśitvajñāpanārtham
adhiṣṭitāḥ |traimāsyam eva nodhrvam vineyakāryābhāvāt |yac cāpi tat pratijñātam
“evaṃbhāvitair ahaṃ caturbhir ṛddhi pādair ākāṅkṣan kalpam api tiṣṭheyaṃ kalpāvaśeṣam
apīti” |tasya_ api saṃpādanārtham |skandhamaraṇamārayor nirjayārtham iti vaibhaṣikāḥ
|bodhimūle kleśadevaputramārau nirjitāv iti |niṣṭhitam ānuṣaṅgikam ||

prakṛtam evārabhyate |

dvedhā dvādaśa

katamāni dvādaśa |

antyāṣṭakād ṛte |daurmanasyāc ca

antyam aṣṭakaṃ śraddhādīni daurmanasyaṃ ca varjayitvā |jīvitendriyād anyāni dvādaśa dvividhāni
vipākaś cāvipākaś ca |tatra cakṣurādīni saptaupacayikāni avipākaḥ | śeṣāṇi vipākaḥ |manoduḥkhasukhasaumanasyopekṣendriyāṇi
kuśalakliṣṭāny avipākaḥ |airyāpathikaśāilpasthānikanairmāṇikāni
ca yathāyogam |śeṣāṇi vipākaḥ |jīvitendriyaṃ cakṣurādīni dvādaśa hitvā śeṣāṇy avipāka
iti siddham |yadi daurmanasyendriyaṃ na vipāka iti sūtraṃ kathaṃ nīyate “trīṇi kāryāṇi
| saumanasyavedanīyaṃ karma daurmanasyavedanīyaṃ karma upekṣā vedanīyaṃ karmeti” saṃprayogavedanīyatām
adhikṛtyoktam |daurmasyena saṃprayuktaṃ karma daurmanasyavedanīyam |yathā
sukhasaṃparayuktaḥ sparśaḥ sukhavedanīyaḥ |saumanasyopekṣāvedanīye api tarhi karmaṇī evaṃ
bhaviṣyataḥ |yathecchasi tathā ’stu |saṃprayoge ’pi na doṣaḥ vipāke ’pi na doṣaḥ |agatyā hy
etad evaṃ gamyeta |kā punar atra yuktir daurmanasyaṃ na vipāka iti |daurmanasyaṃ hi parikalpaviśeṣair
utpādyate ca vyupaśāmyate ca |na caivam vipākaḥ |saumanasyam apy evaṃ na syād
vipākaḥ |yadi tarhi daurmanasyaṃ vipākaḥ syād ānantaryakāriṇāṃ tannimittaṃ daurmanasyotpādāt
tatkarma vipakvaṃ syāt |saumanasyam apy evam |yadi saumanasyaṃ vipākaḥ syāt puṇyakāriṇāṃ
tan nimittaṃ saumanasyotpādāt tatkarma vipakvaṃ syāt |vītarāgāṇāṃ tarhi daurmanasyāsaṃbhavāt
|na caivaṃ vipākaḥ |saumanasyam apy eṣām avyākṛtaṃ kodṛśaṃ vipākaḥ syāt | yādṛśaṃ tādṛśam
astu |sati tu saṃbhave saumanasyasyāsti vipākāvakāśī na dauarmanasyasya |sarvathā ’samudācārād
iti nāsty evaṃ daurmanasyaṃ vipāka iti vaibhāṣikāḥ |tatra jīvitendriyāṣṭamāni
sugatau kuśalasya vipāko durgatāv akuśalasya |mana-indriyam ubhayor ubhayasya |sukhasaumanasyopekṣendriyāṇi
kuśalasya |duḥkhendriyam akuśalasya |sugatāv ubhayavyañjanasyākuśalena tatsthānapratilambhaḥ
|na tv indriyasya kuśalākṣepāt | gatam etad |

idaṃ nu vaktavyam | katīndriyāṇi savipākāni katy avipākāni |yad etat daurmanasyam anantaroktaṃ

tat tv ekaṃ savipākaṃ |

tad ekaṃ savipākam eva | tuśabda eva kārārtho bhinnakramaś ca veditavyaḥ |na hi tad avyākṛtam
asti nāpy anāsravam asamāhitatvāt |ato nāsty avipākaṃ daurmanasyam |

daśa dvidhā || 2.10 ||

