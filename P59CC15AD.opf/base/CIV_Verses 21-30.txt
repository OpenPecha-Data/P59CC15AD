samāhitāryamārgasthau tau yuktau vartamānayā |

tau dhyānānāsravasaṃvarānvitau samāhitaryamārgasamāpannau vartamānayā avijñaptyā samanvāgatau
yathākramaṃ na tu vyutthitau |saṃvarāsaṃvarasthānāṃ tāvad eṣa vṛttāntaḥ |

athedānīṃ madhyasthasya |

madhyasthasyāsti ced ādau madhyayā

yo naiva saṃvare nāsaṃvare sthitaḥ sa madhyasthaḥ |tasya nāvaśyamavijñaptirasti |yasya tvasti
dauḥśīlyaśīlāṅgādisaṃgṛhītā sa ādau madhyayā samanvāgataḥ |vartamānā hy avijñaptiratītānāgatayor
madhyād

ūrdhvaṃ dvikālayā || 4.21 ||

prathamāt kṣaṇādūrdhvamatītayā vartamānayā ca | ātyāgāditi vartate |kimasaṃvarasthaḥ kadācitkuśalayā
vijñaptyā samanvāgato bhavati saṃvarastho vā punar akuśalayā bhavati |bhavan kadā
kiyantaṃ vā kālam ity āha

asaṃvarasthaḥ śubhayā ’śubhayā saṃvare sthitaḥ |avijñaptyānvito yāvat prasādakleśavegavān ||
4.22 ||

yena prasādavegenāsaṃvarasthasya kuśalā ’vijñaptir utpadyate stavavandanādikriyāṃ kurvataḥ yena
ca kleśavegena saṃvarasthasyākuśalā ’vijñaptir utpadyate vadhabandhanatāḍanādikriyāṃ kurvataḥ
tau yāvad anuvartete tāvat te apy avijñaptī |sa ādye kṣaṇe vartamānayaivāvijñaptyā
samanvāgato bhavaty anyeṣv atītayā ’pi |avijñaptyadhikāraḥ samāptaḥ |

vijñaptyā tu punaḥ sarve kurvanto madhyayānvitāḥ |

sarve saṃvarāsaṃvaramadhyasthā yāvad ijñaptiṃ kurvanti tāvat tayā vartamānayā samanvāgatāḥ |

atītayā kṣaṇād ūrdhvam ātyāgāt

prathamāt kṣaṇādūrdhvamātyāgādatītayā vijñaptyā samanvāgato bhavati |

nāsty ajātayā || 4.23 ||

anāgatayā tu vijñaptyā na kaścit samanvāgataḥ |

nivṛtānivṛtābhyāṃ ca nātītābhyāṃ samanvitaḥ |

atītābhyām api nivṛtānivṛtāvyākṛtābhyāṃ vijñaptibhyāṃ na kaścitsamanvāgataḥ |durbalasya hi dharmasya
prāptir api durbalā nānubandhībhavati | kiṅkṛtaṃ tasyā daurbalyam |cittakṛtam | cittasyāpi
tarhi nivṛtāvyākṛtasya mā bhūt | naitad evam |jaḍā hi vijñaptiḥ paratantrā ca |na
caivaṃ cittam |sā hi vijñaptir durbalenotthāpitā durbalatarā bhavati |

asaṃvarastha ity uktam | ko ’yamasaṃvaro nāma |

asaṃvaro duścaritaṃ dauḥśīlyaṃ karmaṃ tatpathaḥ || 4.24 ||

asaṃvarasyeme paryāyaśabdāḥ | tatra kāyavācor asaṃvaraṇādasaṃvaraḥ |sadbhiḥ kutsitatvād aniṣṭaphalatvād
duścaritam |śīlavipakṣāddauḥśīlyam | kāyavākkarmatvāt karma |maulasaṃgṛhītatvāt
karmapathaḥ | syād vijñaptyā samanvāgato nāvijñaptyeti catuṣkoṭikam |tatra tāvat |

vijñaptyaivānvitaḥ kurvan madhyastho mṛducetanaḥ |

mṛdvyā cetanayā kuśalamakukśalaṃ vā kurvannaivasaṃvaranāsaṃvarasthito vijñaptyaiva samanvāgato
bhavati nāvijñaptyā prāgevāvyākṛte anyatraupadhikapuṇyakriyāvastukarmapathebhyaḥ |

tyaktānutpannavijñaptiravijñaptyāryapudgalaḥ || 4.25 ||

avijñaptyaiva samanvāgato na vijñaptyā yenāryapudgalena janmāntaraparivṛttau na tāvad vijñaptaṃ
vā punar vihīnam |uktaṃ saṃvarāsaṃvaramadhyasthānāṃ vijñaptyavijñaptisamanvāgamanavyavasthānam
|athaite saṃvarāḥ kathaṃ labhyante |

dhyānajo dhyanabhūmyaiva labhyate

yadā dhyānabhūmikaṃ cittaṃ pratilabhyate maulīyaṃ sāmantakīyaṃ vā sāsravaṃ tadā dhyānasaṃvaro
’pi sahabhūtatvāt |

anāsravastayā |āryayā

tayaiva dhyānabhūmyā ’nāsravayā labhyamānayā ’nāsravaḥ saṃvaro labhyate |tatra ṣaṭ dhyānabhūmayo
’nāsravā bhavanti catvāri dhyānāni anāgamyasyānantaraṃ ceti paścātpravedayiṣyāmaḥ |

prātimokṣākhyaḥ paravijñapanādibhiḥ || 4.26 ||

prātimokṣasaṃvarastu paravijñaptito labhyate | yadyenaṃ paro vijñapayati asau ca param |sa punaḥ
saṃghādvā pudgalādvā | saṃdhādbhīkṣubhikṣuṇīśikṣamāṇāsaṃvarāḥ pudgalāddanye |daśavidhā
upasaṃpaditi vinayavibhāṣikāḥ | tasya ūpasaṃgrahaṇārthamādiśabdaḥ |svayaṃbhūtvena buddhānāṃ
pratyekabuddhānāṃ ca niyāmāvakrāntyā pañcakānām ehibhikṣukayā yaśaḥprabhṛtīnām śāsturabhyupagamānmahākāśyapasya
praśnārādhanena sodāyinaḥ gurudharmābhyupagamena mahāprajāpatyāḥ
dūtena dharmadinnāyāḥ vinayaddharapañcamena pratyantimeṣu janapadeṣu daśavargeṇa madhyeṣu
janapadeṣu śaraṇagamanaṃ traivācikena ṣaṣṭibhadravargapūgopasaṃpāditānām iti teṣāṃ nāvaśyaṃ
vijñaptyadhīnaḥ prātimokṣasaṃvaraḥ |sa punar eṣa prātimokṣāsaṃvaraḥ samādīyamānaḥ kiyantaṃ
kālaṃ samādātavyaḥ |

yāvajjīvaṃ samādānamahorātraṃ ca saṃvṛteḥ |

saptanaikāyikasya prātimokṣasaṃvarasya yāvajjīvaṃ samādānam upavāsasaṃvarasyāhorātramityeṣa
niyamaḥ |kiṃ kāraṇam | dvau hi kālaparyantau |ahorātraparyanto jīvitaparyantaś ca |ahārotrāṇāṃ
paunaruktyena pakṣādayaḥ | kālo nāma ka eṣa dharmaḥ |saṃskāraparidīpanādhivacanametat
| ālokāvasthā hi dvīpeṣu divasa ity ucyate |tamo ’vasthā rātriḥ | yuktaṃ tāvajjīvitādūrdhvaṃ
saty api samādāne saṃvarasyānutpattiḥ |visabhāgatvād āśrayasya tena ca tatrāprayogādasmaraṇāc
ca |athāhorātrādūrdhvaṃ pañcarātraṃ daśarātraṃ vā upavāsasamādānasya kaḥ pratibandho
bahūnām upavāsasaṃvarāṇām utpattau |itthamasti pratibandho yadbhagavānahorātrikam evopavāsaṃ
sūtre śāstisma |idam idānīṃ saṃpradhāryam |kiṃ tāvad ahorātrād ūrdhvaṃ saṃvarasyānutpartti
paśyatā tathāgatenāhorātrika upavāso deśita utāho durbalendriyāṇām ahorātrake ’pi saṃvarasamādānena
saṃniyojanārtham iti |kutas tv etad evaṃ tarkyate |ahorātrāt pareṇāpi saṃvarotpattau
yuktyavirodhāt |tad etat kasyacid apy ahorātrād ūrdhvam adeśanāṃ necchanti vaibhāṣikāḥ
|asaṃvarasyedānīṃ kaḥ kālaniyamaḥ |

nāsaṃvaro ’sty ahorātraṃ

yāvajjīvaṃ pāpakarmābhyupagamād asaṃvara upajāyate nāhorātraṃ yathopavāsaḥ | kiṃ kāraṇam |

na kilaivaṃ pragṛhyate || 4.27 ||

na kila kaścid evamasaṃvaraṃ samādatte yathopavāsaṃ kaccid aham ahorātram asaṃvṛtaḥ syām iti
|kutsitatvāt karmaṇaḥ |evaṃ caiva na kaścid ādatte kaccid ahaṃ yāvajīvam asaṃvṛtaḥ syām iti
|yāvajjīvam apy asya lābho na syāt |yady api naivam ādatte tathāpy atyantavipannenāśayena
tāṃ kriyāṃ prakurvann asaṃvaraṃ pratilabhate na kālāntaravipannena |upavāsasaṃvaras tu
samādānabalādhānād anātyantike ’py āśaye labhyata eva |saṃvarārthitvāt |yadi punaḥ kaścid
asaṃvareṇāpy arthī kālāntaram asaṃvaraṃ samādadīta so ’vaśyaṃ labheta |na tv edadṛṣṭam iti
naivaṃ vyavasthāpyate |avijñaptivadasaṃvaro ’pi nāsti dravyata iti sautrāntikāḥ |sa eva tu
pāpakriyābhisaṃdhir asaṃvaraḥ |sānubandho yataḥ kuśalacitto ’pi tadvān ucyate |tasyānirākṛtatvāt
|

athāhorātraṃ gṛhyamāṇa upavāsaḥ kathaṃ grahītavyaḥ |

kālyaṃ grāhyo ’nyato nīcaiḥ sthitenoktānuvāditā |upavāsaḥ samagrāṅgo nirbhuṣeṇāniśākṣayāt ||
4.28 ||

kālyaṃ tāvat sūryodayakāle ahorātrikatvāt saṃvarasya |yas tu pūrvakṛtasamādāno nityam aṣṭabhyām
upaceṣyāmīti sa bhuktvāpi gṛhṇīyāt |anyataś ca grahītavyo na svayam evāparāpekṣayā satsv
api pratyayeṣv anatikramārtham |nīcaiḥ sthitenotkuṭṭakena vā jānupātena vā kapotakam añjaliṃ
kṛtvā ’nyatra sthāsyāt |agauravasya hi saṃvaro notpadyate |dātuś ca vacanam anubruvīta
| na pūrvaṃ na yugapat |evaṃ hy asau parasmāt gṛhīto bhavati |anyathā hi dānagrahaṇaṃ na
sidhyet |samagrāṅgaś cāṣṭāṅga eva grahītavyo na vikalāṅgaḥ |nirbhūṣeṇa ca | ājasrikam abhyalaṅkāraṃ
muktvā |ājasriko hy alaṅkāro nātyarthaṃ madamādadhāti |ārātriparikṣayāc ca grahītavyo
yāvat punaḥ sūryodayāt |ato ’nyathā gṛhṇataḥ sucaritamātraṃ syān na tūpavāsasaṃvaraḥ
|evaṃ ca kṛtvā aurabhrikapāradārikayo rātridivasopavāsakayoḥ sāphalyaṃ prayujyate |arhatāṃ
samīpe vasanty anenety upavāsas teṣām anuśikṣaṇāt |yāvajjīvikasaṃvarasamīpe vasanty anenety
apare |alpakuśalamūlānāṃ kuśalamūlapoṣaṇāt poṣadha iti vā |

“poṣaṃ dadhāti manasaḥ kuśalasya yasmāduktas tato bhagavatā kila poṣadho ’yam” iti |

kim arthaṃ punar aṣṭāṅganyupādīyante | yasmāt

śīlāṅgāny apramādāṅgaṃ vratāṅgāni yathākramam |catvāry ekaṃ tathā trīṇi

catvāri tāvac chīlāṅgāni yāvan mṛṣāvād aviratiḥ | prakṛtisāvadyaviratitvāt |ekam apramādāṅga
madyapānād viratiḥ | samāttaśīlo ’pi madyapaḥ pramādyeta |trīṇi vṛtāṅgāni yāvad akālabhojanādviratiḥ
|saṃvegānuguṇatvāt |kiṃ punar ebhir apramādāṅgavṛtāṅgairanupāttaiḥ syāt |

smṛtināśo madaś ca taiḥ || 4.29 ||

madyaṃ hi pivataḥ kāryā kāryasmṛtir eva naśyet |uccaśayanamahāśayananṛttagītādikaṃ pratisevamānasya
madaḥ saṃbhavet |mattasya ca dauḥśīlyam adūraṃ bhavet |kāle punar bhuñjānasyocitabhaktakālaparihārādupavāsasmṛtiḥ
saṃvegaś copatiṣṭhet |tadabhāvād ubhayaṃ na syād iti |kecit
tu khalv akālabhojanāt prativiratim evopavāsaṃ manyante |tasya śeṣāṇy aṣṭāṅgānīti |nṛtyagotavāditraṃ
gandhamālyavilepanaṃ ca dvayaṃ kṛtvā |evaṃ tu sati sūtrapāṭho na yujyeta |akālabhojanād
virati muktvā “anenāham aṣṭamāṅgena teṣām āryāṇām arhatāṃ śikṣāyām anuśikṣe anuvidhīya”
iti |kastarhi so ’nya upavāso yasyemāny aṅgāni | samudāyasyāvayavā aṅgāni |yathā
sthasyāṅgāni caturaṅgo balakāyaḥ pañcāṅgaṃ tūryaṃ tathā ’ṣṭāṅga upavāso draṣṭavyaḥ |akālabhojanāt
prativiratirūpavāsa upavāsāṅgaṃ ca yathā samyagdṛṣṭirmārgo mārgāṅgaṃ ca |dharmapravicayasaṃbodhyaṅgaṃ
bodhir vodhyaṅgaṃ samādhir dhyānaṃ dhyānāṅgaṃ ceti vaibhāṣikāḥ |na tu
teṣām eva samyagdṛṣṭyādīnāṃ ta evāṅgatvāya kalpanta iti |pūrvakāḥ samyagdṛṣṭyādaya uttareṣām
aṅgaṃ yadi syuḥ prathamakṣaṇotpanna āryamārgo nāṣṭāṅgaḥ syāt |

kiṃ khalv ayam upavāsakasyaivopavāsa āhosvid anyasyāpi |

anyasyāpy upavāso ’sti śaraṇaṃ tvagatasya na |

anupavāsako ’pi yastamahorātraṃ buddhadharmasaṃghān śaraṇaṃ gatvopavāsaṃ gṛhṇāti tasyotpadyate
upavāsasaṃvaro nānyathā |anyatrājñānāt |sūtra uktaṃ “yataś ca mahānāman gṛhī avadātavasanaḥ
puruṣaḥ puruṣendriyeṇa samanvāgato buddhaṃ śaraṇaṃ gacchati dharmaṃ saṃghaṃ śaraṇaṃ gacchati
vācaṃ ca bhāṣate upavāsakaṃ ca māṃ dharaya |iyatā upāvāsako bhavati_ti” | tat kiṃ
śaraṇagamanād evopavāsako bhavati |bhavatīti bahirdeśakāḥ | na vinā saṃvareṇeti kāśmīrāḥ |
yat tarhi sūtra uktam |nāsty atra virodhaḥ | yasmād asyotpadyate tata eva

upāsakatvopagamāt saṃvṛt

upāsakatvābhyupagamād evāsyopāsakasaṃvaro jāyate |“yad evābhyupagacchaty upāsakaṃ māṃ dhārayety
ādyagreṇa yāvajjīvaṃ prāṇāpetamīti” |prāṇātipātādyapetamityartho madhyapadalopāt |laghusaṃvarasya_
api vyutpādanārthaṃ śikṣāpadānām

uktis tu bhikṣuvat || 4.30 ||

yathaivaṃ bhikṣur labdhasaṃvaro ’pi punaḥ śikṣāpadāni grāhyate śrāmaṇeraś ca vyutpādanārthamita
ścāmutaś ca te saṃvara iti tathopavāsako ’pi na tu vinā saṃvareṇopāsako ’sti |

