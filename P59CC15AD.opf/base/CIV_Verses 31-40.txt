sarve cet saṃvṛtā ekadeśakāryādayaḥ katham |

yadi sarva evopāsakā upāsakasaṃvarasthāḥ kathaṃ bhagavatā ekadeśakārī pradeśakārī yadbhūyaḥkārī
pūripūrṇakārī copāsaka uktaḥ |

tatpālanāt kila proktāḥ

yo hi yacchikṣāpadaṃ pālayati sa tatkārīty uktaḥ | sarve tu samaṃ saṃvarasthāḥ |idam utsūtraṃ
vartate | kim atrotsūtram |upāsakatvābhyupagamādeva saṃvaralābho yasmāt prāṇatipātamityāheti
|na hy evaṃ sūtrapāṭhaḥ ukto yathā mahānāmasūtre pāṭhaḥ |tatraiva copāsakalakṣaṇopadeśo
nānyatra |yatra tveṣa pāṭho “yāvajjīvaṃ prāṇāpetaṃ śaraṇagatamabhiprasannam” iti |tatra
te dṛṣṭasatyā “avetyaprasādānvayaṃ prāṇair api saddharmopagamanaṃ darśayanti sma |jīvitaheto
rapyabhavyā vayamenaṃ dharmaṃ parityaktum” iti |na tveṣa lakṣaṇopadeśaḥ saṃvarasya |prāṇāpetaṃ
tu na kvacit paṭhyate |kaś caitad aparisphuṭārthaṃ paṭhet |ekadeśakāryādīṃs tu khaṇḍitaśikṣānadhikṛtya
praśna eva na yujyate |kuto visarjanamāveṇikadharmāṇām |ko hy apāsakasaṃvaraṃ
jānan etanna jñāsyate yo hi yacchikṣāpadaṃ na khaṇḍayati sa tatkārī bhavatīti |upāsakasaṃvarasya
tu parimāṇānabhijñāṃstanmātraśikṣākṣamān pratyeṣa praśno yujyate |“kiyatā
bhadantopāsaka ekadeśakārī bhavati yāvat paripūrṇakārī bhavati |”yadi tarhi vinā saṃvareṇopāsakaḥ
syād vikalena vā bhikṣuśrāmaṇerāv api syāt ām |kathaṃ tāvad eṣām upāsakasaṃvarādīnām
aṅgapratiniyamo bhavati |śāstṛprajñaptivaśāt |upāsakatvād ipratiniyamo ’pi śāstṛprajñaptivaśādiṣyatām
|vināpi hi saṃvareṇopāsakaḥ prajñaptito na tu bhikṣuśrāmaṇerāviti te tvetannecchanti
kāśmīrāḥ |sarveṣāṃ tu saṃvarāṇām |

mṛdvāditvaṃ yathā manaḥ || 4.31 ||

mṛdumadhyādhimātratvaṃ sasaṃtānacittavaśāt |evaṃ ca kṛtvā ’rhato ’pi mṛduḥ prātimokṣasaṃvaraḥ
syāt pṛthagjanasyādhimātraḥ |kiṃ punaḥ saṃvaragrahaṇādevopāsakaḥ syād vinā śaraṇagamanaiḥ
|na syād anyatrājñānāt |

yo buddhadharmasaṃghāñcharaṇaṃ gacchati kimasau śaraṇaṃ gacchati |

buddhasaṃghakarāndharmānaśaikṣānubhayāṃś ca saḥ |nirvāṇaṃ ceti śaraṇaṃ yo yāti śāraṇatrayam
|| 4.32 ||yo buddhaṃ śaraṇaṃ gacchati aśaikṣānasau budhakarakāndharmāñcharaṇaṃ gacchati yeṣāṃ
prādhānyena sa ātmabhāvo budhā ity ucyate yeṣāṃ vā lābhena sarvāvabodhasāmarthyādbuddho
bhavati |ke punas te | kṣayajñānādayaḥ saparivārāḥ |rūpakāyasya pūrvaṃ paścāccāviśeṣāt |kiṃ
sarvabuddhānathaikam | lakṣaṇataḥ sarvabudhān |mārgasyāvilakṣāṇatvāt |yaḥ saṃghaṃ śaraṇaṃ
gacchati śaikṣāśaikṣānasausaṃghakarakānharmān gacchati yeṣāṃ lābhenāṣṭau pudgalāḥ saṃghībhavanti
|abhedatvāt |kiṃ sarvasaṃghānathaikam | lakṣaṇataḥ sarvasaṃghānmārgasyāvilakṣaṇatvāt
|yattu sūtra uktaṃ “yo ’pyasau bhaviṣyatyanāgate ’dhvani saṃgho nāma tam api śaraṇaṃ
gacchatami “ti |tatpratyakṣabhāvinaḥ saṃvaratvasyodbhāvanārtham |yo dharmaṃ śaraṇaṃ gacchati
asau nirvāṇaṃ śaraṇaṃ gacchati pratisaṃkhyānirodham |svaparasaṃtānaklelśānāṃ duḥkhasya
ca śāntyekalakṣaṇātvāt |yadyaśaikṣā dharmā eva buddhaḥ kathaṃ tathāgatasyāntike dukṣṭacittarudhirotpādanādānantaryaṃ
bhavati |āśrayavipādanātte ’pi vipāditā bhavant_iti vaibhāṣikāḥ
|śāstraṃ tu naivaṃ vācakamaśaikṣā dharmā eva buddha iti |kiṃ tarhi |buddhakarakā iti | ata
āśrayasya buddhatvāpratiṣedhādacodyam evaitat |anyathā hi laukikacittastho na buddhaḥ syānna
saṃghaḥ śīlameva ca bhikṣukarakaṃ bhikṣuḥ syāt |yathā tu yo bhikṣūn pūjayati bhikṣukarakamasau
śīlaṃ pūjayati |evaṃ yo buddhaṃ śaraṇaṃ gacchatyaśaikṣānasau buddhakarakāndharmān
śaraṇaṃ gacchati |yo buddhaṃ śaraṇaṃ gacchati so ’ṣṭādaśāveṇikānbuddharmānity apare |kiṃsvabhāvāni
śaraṇagamanāni |vāgvijñaptisvabhāvāni | kaḥ punaḥ śaraṇārthaḥ |trāṇārthaḥ śaraṇārthaḥ
|tadāśrayeṇa sarvaduḥkhātyantanirmokṣāt | uktaṃ hi bhagavatā

“bahavaḥ śaraṇaṃ yānti parvatāṃś ca vanānica ārāmānvṛkṣāṃś caityāṃś ca manuṣyā bhayavarjitāḥ
||

na tv etac charaṇaṃ śreṣṭhaṃ naitac charaṇam uttamam |naitac charaṇam āgamya sarvaduḥkhātpram
ucyate ||

yas tu buddhaṃ ca dharmaṃ ca saṃghaṃ ca śaraṇaṃ gataḥ |catvāri cāryasatyāni paśyati prajñayā
yadā ||

duḥkhaṃ duḥkhasamutpādaṃ duḥkhasya samatikramam |āryaṃ cāṣṭāṅgikaṃ mārgaṃ kṣemaṃ nirvāṇagāminam
||

etad dhi śaraṇaṃ śreṣṭham etac charaṇam uttamam |etac charaṇam āgamya sarvaduḥkhāt pram ucyate
||”iti |

ata eva śaraṇagamanāni sarvasaṃvarasamādāneṣu dvārabhūtāni |

kiṃ punaḥ kāraṇam anyeṣu saṃvareṣv abrahmacaryād viratiḥ śikṣāpadaṃ vyavasthāpitam upāsakasya
tu kāmamithyācārāt |

mithyācārātigarhyatvāt saukaryād akriyāptitaḥ |

kāmamithyācāro hi loke ’tyantaṃ garhitaḥ | pareṣāṃ dāropaghātādāpāyikatvāc ca |na tathā ’brahmacaryam
|sukarā ca kāmamithyācārādviratirgṛhānadhyāvasatāṃ duṣkarātvabrahmacaryāditi duṣkaraṃ
karttuṃ notsaheran |āryāścākaraṇasaṃvaraṃ kāmamithyācārāt pratilabhante |janmāntareṣv
apy anadhyācaraṇānnatvabrahmacryādityupāsakasyāpi tasmād eva viratiḥ śikṣāpadaṃ vyavasthāpitaṃ
mā bhūt parivṛttajanmāntaraḥ śaikṣa upāsakasaṃvarāṅgeṣv asaṃvṛta iti |akriyāniyamo
hy akaraṇasaṃvaraḥ |ya upāsakāḥ santo bhāryāḥ pariṇayanti kiṃ tais tābhyo ’pi saṃvaraḥ pratilabdho
’tha na |pratilabdho mā bhūt prādeśikasaṃvaralābha iti |kathaṃ saṃvarakṣobho na bhavati
|yasmāt

yathābhyupagamaṃ lābhaḥ saṃvarasya na saṃtateḥ || 4.33 ||

yathā hy eṣām abhyupagamas tathā saṃvaralābhaḥ | kathaṃ caiṣāmabhyupagamaḥ |kāmamithyācārādviramāmīti
|na tvatra saṃtāne mayā brahmacaryaṃ na kartavyamityata evaiṣāṃ tadadhiṣṭhātkāmamithyācārāṅgādeva
saṃvaralābho nābrahmacaryāditi nāsti bhāryībhūtāyāṃ saṃvarakṣobhaḥ |

atha kasmāt mṛṣāvādād viratir evopāsakasaṃvaraśikṣāpadaṃ na paiśunyādiviratiḥ |

ebhir eva ca tribhiḥ kāraṇaiḥ |

“mṛṣāvādātigarhyatvāt saukaryād akriyāptitaḥ” |

mṛṣāvādaprasaṅgāc ca sarvaśikṣāvyatikrame |

sarvatra hi śikṣātikrame samanuyujyamānasyopasthitamidaṃ bhavati nāhamevamahārṣam iti mṛṣāvādasya
prasaṅgo bhavaty ato mṛṣāvādādviratirvidhīyate kathaṃ kṛtātikramo ’pyātmani māviṣkuryāditi
|kiṃ punaḥ kāraṇaṃ pratikṣepaṇasāvadyācchikṣāpadasya na vyavasthāpitam |

pratikṣepaṇasāvadyānmadyād eva

kiṃ kāraṇaṃ madyādeva nānyasmāt |

anyaguptaye || 4.34 ||

madyaṃ pivato ’nyānyapyaṅgānyaguptāni syuḥ |kathaṃ punar madyapānaṃ pratikṣepaṇasāvadyaṃ gamyate
|prakṛtisāvadyalakṣaṇābhāvāt |prakṛtisāvadyaṃ hi kliṣṭenaiva cittenādhyācaryate |śakyaṃ
tu madyaṃ pratīkārabuddhyaiva pātuṃ yāvanna madayet |kliṣṭameva taccittaṃ yanmadanīyaṃ
jñātvā pibati |na tat kliṣṭaṃ yadamadanīyamātrāṃ viditvā pibati |prakṛtisāvadyaṃ madyam iti
vinayadharāḥ |“kathaṃ bhadanta glāna upasthātavyaḥ |prakṛtisāvadyamupālin sthāpayitvā” ity
uktaṃ bhagavatā |śākyeṣu ca glāneṣu madyapānaṃ nābhyanujñātam |idaṃ coktaṃ māṃ bhikṣavaḥ
śāstāram uddiśadbhiḥ kuśāgreṇa_ api madyaṃ na pātavyam” ity ataḥ prakṛtisāvadyam iti jñāyate
|āryaiś ca janmāntaragatair apy anadhyācārāt |prāṇivadhādivat | kāyaduścaritavacanād
durgatigamanāc ceti | nety ābhidhārmikāḥ |utsargavihitasyāpi glāneṣu prajñaptisāvadyasya punar
madyasyāpavādaḥ prasaṅgaparihārārthaṃ madnīyamātrānīyamanāt |ata eva kuśāgrapānapratiṣedhaḥ
|āryair anadhyācaraṇaṃ hrīmattvāt tena ca smṛtināśāt |alpakasyāpy apānam aniyamād viṣavat
|duścaritavacanaṃ pramādasthānatvāt |ata evātra pramādasthānagrahaṇaṃ nānyeṣu teṣāṃ
prakṛtisāvadyatvāt |atyāsevitena durgatigamanābhidhānam |tatprasaṅgenābhīkṣṇamakuśalasaṃtatipravṛtterāpāyikasya
karmaṇa ākṣepādvṛttilābhādvā |surāmaireyamadyapramādasthānam iti ko
’rthaḥ |surā anāsavaḥ | maireyaṃ dravāsavaḥ |te ca kadācid aprāptacyutamadyabhāve bhavataḥ
ityato madyagrahaṇam |pūgaphalakodravādayo ’pi madayantīti surāmaireyagrahaṇam |prajñaptisāvadyasyāpy
ādareṇa praheyatve kāraṇajñāpanārthaṃ pramādasthānavacanam |sarvapramādāspadatvād
iti |

ya ime trayaḥ prātimokṣadhyānānāsravasaṃvarāḥ kimeṣāṃ yata eko labhyate tataḥ śeṣau |nety āha
| kiṃ tarhi |

sarvobhayebhyaḥ kāmāpto vartamānebhya āpyate |

vartamānebhya eva skandhāyatana dhātubhyaḥ kāmāpta iti prātimokṣasaṃvaraḥ |sarvebhya iti maulaprayogapṛṣṭhebhyaḥ
|ubhayebhya iti sattvāsattvākhyebhyaḥ prakṛtipratikṣepaṇasāvadyebhyaś
ca vartamānebhya eva skandhāyatanadhātubhyo labhyate |sattvādhiṣṭānapravṛttatvāt nātītānāgatebhyaḥ
| teṣām asattvasaṃkhyātatvāt |

maulebhyaḥ sarvakālebhyo dhyānānāsravasaṃvarau || 4.35 ||

maulebhya eva karmapathebhyo dhyānānāsravasaṃvarau labhyete na prayogapṛṣṭhebhyaḥ kuta eva prajñaptisāvadyebhyaḥ
sarvakālebhyaś ca skandhāyatanadhātubhyo labhyete atītānāgatebhyo ’pi
|ata eva catuṣkoṭikaṃ kriyate |santi tāni skandha dhātvāyatanāni yebhyaḥ prātimokṣasaṃvaraḥ
eva labhyate na dhyānānāsravasaṃvarāviti vistaraḥ |prathamā koṭiḥ pratyutpannebhyaḥ sāmantakapṛṣṭhebhyaḥ
pratikṣepaṇasāvadyāc ca |dvitīyā ’tītānāgatebhyo maulebhyaḥ karmapathebhyaḥ
|tṛtīyā pratyutpannebhyo maulebhyaḥ karmapathebhyaḥ |caturthyatītānāgatebhyaḥ sāmantakapṛṣṭhemyaḥ
iti |natu saṃvarakāle vartamānāḥ karmapathāḥ santīti vartamānādhiṣṭhānebhyaḥ iti
vaktavyam |anāgatānām eva saṃvaraṇaṃ yujyate nātītavartamānānām |

atha kiṃ saṃvarāsaṃvarau sarvasattvebhya eva labhyete sarvāṅgebhyaḥ sarvakāraṇaiś ca āhosvidasti
bhedaḥ |niyataṃ tāvat labhyate |

saṃvaraḥ sarvasattvebhyo vibhāṣā tv aṅgakāraṇaiḥ |

sarvasattvebhya eva saṃvaro labhyate kebhyaścit aṅgebhyas tu vibhāṣā |kaścit sarvebhyo labhyate
|bhikṣusaṃvaraḥ | kaścic caturbhyaḥ | tato ’nyaḥ |karmapathā hi saṃvarasyāṅgāni |kāraṇair
api kenacit paryāyeṇa sarvaiḥ kenacidekena | kena tāvat sarvaiḥ |yady alobhādveṣāmohāḥ
kāraṇānīṣyante | kenai kena |yadi mṛdumadhyādhimātrāṇi cittāni kāraṇānīṣyante |paścimaṃ paryāyaṃ
niyamayyocyate asti saṃvarasthāyī sarvasattveṣu saṃvṛto na sarvāṅgaiḥ na sarvakāraṇaiḥ
|yo mṛdunā cittena madhyenādhimātreṇa vā upāsakovāsa śrāmaṇerasaṃvaraṃ samādatte |asti
sarvasattveṣu saṃvṛtaḥ sarvāṅgaiś ca na tu sarvakāraṇaiḥ |yo mṛdunā cittena madhyenādhimātreṇa
vā bhikṣusaṃvaraṃ samādatte |asti sarvasattveṣu sarvaṅgaiḥ sarvakāraṇaiś ca |yas trividhena
cittena trīn saṃvarān samādatte |asti sarvasattveṣu sarvakāraṇaiś ca na tu sarvāṅgaiḥ
|ya upāsakopavāsaśrāmaṇerasaṃvarānmṛdumadhyādhimātraiḥ samādatte |yas tu na sarvasattveṣu
syād īdṛśo nāsti |yasmāt sarvasattvānugate kalyāṇāśaye sthitaḥ saṃvaraṃ pratilabhate
nānyathā pāpāśayasyānuparatatvāt |pañca niyamān kurvan prātimokṣasamvaraṃ pratilabhate |sattvāṅgadeśakālasamayaniyamāt
|amuṣmāt sattvād viramāmīti sattvaniyamaḥ |amuṣmādaṅgādityaṅaniyamaḥ
| amusmina deśa iti deśaniyamaḥ |māsādyāvaditi kālaniyamaḥ | anyatra yuddhād iti samayaniyamaḥ
|sucaritamātraṃ tu syāt tathā gṛhṇataḥ |kathamaśakyebhyaḥ saṃvaralābhaḥ |sarvasattvajīvitānupaghātādhyāśayenābhyupagamāt
|yadi punaḥ śakyebhya eva saṃvaro labhyate cayāpacayayuktaḥ
syāt |śakyāśakyānām itaretarasaṃcārāt |evaṃ ca sati vināpi lābhatyāgakāraṇābhyāṃ
saṃvarasya lābhatyāgau syāt ām iti vaibhāṣikāḥ |naivaṃ bhavisyati |yathā hy apūrvatṛṇādyutpattau
śoṣe vā saṃvarasya vṛddhihlāsau na bhavatas tathā śakyāśakyasaṃcāre ’pi na syāt
ām |na sattvānāṃ pūrvaṃ paścāc ca bhāvāt tṛṇādīnāṃ tv abhāvāt |ko nvatra viśeṣo na vā bhavedasatsu
tṛṇādiṣu saṃvaras tadvad aśakyo vā bhavet |yadā ca parinirvṛtā na bhavanty eva
tadā kathaṃ saṃvarahlāso na syād iti naiṣa yuktaḥ parihāraḥ |tasmāt pūrvaka eva parihāraḥ
sādhuḥ |evaṃ tarhi pūrvabuddhaparinirvṛtebhya uttareṣāṃ buddhānāṃ pratimokṣasaṃvarasyā lābhāt
kathaṃ śīlanyūnatā na prasajyeta |sarveṣāṃ sattvebhyo lābhāt |yadi hi te ’py abhaviṣyaṃ
stebhyo ’pi te ’lapsyanta |uktaṃ yataḥ saṃvaro labhyate |

asamvaras tu sarvebhyaḥ sarvāṅgebhyo na kāraṇaiḥ || 4.36 ||

asaṃvaras tu sarvasattvebhyo labhyate sarvakarmapathebhyaś ca |nāsti hi vikalenāsaṃvareṇāsaṃvarikaḥ
|na tu sarvakāraṇairyugapat mṛdvādicittāsaṃbhavāt |yo mṛdunā cittenāsaṃvaraṃ pratilabhate
so ’dhimātreṇa_ api cittena prāṇinaṃ jīvitād vyaparopayan mṛdunaivā saṃvareṇa samanvāgato
bhavaty adhimātrayā tu prāṇātipātavijñaptyā |evaṃ madhyādhimātreṇa yojyam |tatreme
āsaṃvarikās tadyathā aurabhrikāḥ kaukkuṭikāḥ saukarikāḥ śākunikā mātsikā mṛgalubdhakāś caurā
vadhyaghātakā bandhanapālakā nāgabandhakāḥ śvapākā vāgurikāś ca |rājāno daṇḍanetāro vyāvahārikāś
cārthata āsaṃvarikāḥ asaṃvare bhavatvāt tatrashatayā asaṃvara eṣām astīti āsaṃvarikā
vā |urabhrān ghnantīti aurabhrikāḥ |evam anye ’pi yojyāḥ |yuktas tāvat saṃvarasya sarvasattvebhyo
lābhaḥ |sarvasattvahitādhyāśayena grahaṇāt |aurabhrikādīnāṃ tu mātāpitṛputradārādiṣvavipannāśayānāṃ
jīvitahetorapyahantukāmānāṃ kathamasaṃvaraḥ sarvasattvebhyo yujyate
|mātrādīn api hi ta urabhrībhūtān hanyuḥ |na hi tāvat te ta eva iti vidvāṃso hanyuḥ |āryībhūtānāṃ
ca punaḥ paśu bhavituṃ nāsty avakāśa iti tebhyaḥ kathaṃ syāt |yadi cānāgatātmabhāvāpekṣayā
varttamānādasaṃvṛtaḥ syād urabhrādīn api te putrībhūtāt sarvathā na hanyuriti ina
syāt tebhyyo ’saṃvaraḥ |kathaṃ hi nāma jighāṃsatām eva tebhyo na syād asaṃvaraḥ |etan mātrādiṣu
samānam |kathaṃ hi nāmājighāṃsatām eva tebhyaḥ syād asaṃvara iti |yaś caurabhriko
janmanāpy ādatte svadāraparituṣṭo mūkaś ca |katham asya pūrvaṅgebhyo ’saṃvaraḥ syāt | āśayasyāvipannatvāt
|mūko ’pi ca vākprāpaṇīyamarthaṃ kāyena prāpayituṃ śakta iti |yas tarhi dve
trīṇi vā śikṣāpadāni samādatte |sarvathā nāsti vikalaḥ prādeśikaścāsaṃvarika iti vaibhāṣikāḥ
|yathā bhyupagamaṃ vikalo ’pi syāt prādeśiko ’pyasaṃvaraḥ saṃvaraścānyatrāṣṭavidhāditi
sautrāntikāḥ |tanmātraśīla dauḥślīlyapratibandhāt |

uktam idam asaṃvarasya yebhyo lābhaḥ | kathaṃ tu lābha iti noktam | tata idam ucyate |

asaṃvarasya kriyayā lābho ’bhyupagamena vā |

dvābhyāṃ kāraṇābhyāmasaṃvaro labhyate |vadhaprayogakriyayā tatkulīnaiḥ tatkarmābhyupagamāc cānyatra
kulīnaiḥ |vayamapyanayā jīvikayā jīviṣyāma iti |

śeṣāvijñaptilābhastu kṣetrādānādarehanāt || 4.37 ||

kṣetraṃ vā tadrūpaṃ bhavati yatrārāmādipradānamātreṇāvijñaptir utpadyate |yathaupadhikeṣu puṇyakriyāvastuṣu
|athavā samādānamādatte buddhamavanditvā na bhokṣye tithimāsārdhamāsabhaktāni
vā nityaṃ kariṣyāmītyādi |ādareṇa tadrūpeṇa kriyāmīhate kuśalāmakuśalāṃ vā yato ’syāvijñaptir
utpadyate |uktam etad yathā saṃvarāsaṃvaretarāṇāṃ pratilambhaḥ |tyāga idānīṃ vaktavyaḥ
| tatra tāvat

prātimokṣadamatyāgaḥ śikṣānikṣepaṇāc cyuteḥ |ubhayavyañjanotpattermūlacchedānniśātyayāt || 4.38
||

dāmyanty aneneti damaḥ saṃvaro ’bhipretas tenendriyadamanāt |caturbhiḥ kāraṇaiḥ prātimokṣasaṃvarasya
tyāgaḥ |sthāpayitvopavāsam |śikṣāpadānāṃ vijñapuruṣasyāntike pratyākhyānadāśayataḥ
nikāyasabhāgatyāgāt yugapadu bhayavyañjanaprādurbhāvāt kuśalamūlasamucchedāc ca |upavāsasaṃvarasya
tvebhiś caturbhir ārātrikṣayāc ca |tānyetānyabhisamasya pañca tyāgakāraṇāni bhavanti
|kiṃ punaḥ kāraṇam ebhiḥ kāraṇaistyāgo bhavati |samādānaviruddhavijñaptyutpādādāśrayatyāgādāśrayavikopanānnidānacchedāt
tāvad evākṣepāc ca |

patanīyena cety eke

anye punar āhuś caturṇāṃ patanīyānām anyatamena bhikṣuśrāmaṇerasaṃvaratyāga iti |

saddhamantir dhito ’pare |

saddharmasyāntardhānādity apare |yasmād antarhite saddharme sarvaśikṣāsīmākarmāntāḥ pratiprasrabhyanta
iti |

dhanarṇavat tu kāśmīrair āpannasyeṣyate dvayam || 4.39 ||

kāśmīrās tu khalu vaibhāṣikāḥ evam icchanti |na maulīmadhyāpattim āpannasyāsti bhikṣusaṃvaratyāgaḥ
|kiṃ kāraṇam | na hy ekadeśakṣobhāt kṛtsna saṃvaratyāgo yukta iti |naiva cānyām apy
āpatti māpannasyāsti śīlacchedaḥ | kiṃ tarhi |dvayamasya bhavati śīlaṃ dauḥśīlyaṃ ca |yathā
kasyaciddhanaṃ syād ṛṇaṃ ca |āviṣkṛtāyāṃ tu tasyāmāpattau śīlavānbhavati na duḥśīlo yathā
ṛṇaṃ śodhayitvā dhanavānbhavati na tvṛṇavāniti |yat tarhi bhagavatoktam “bhikṣurbhavatyaśramaṇo
’śākyaputrīyo dhvasyate bhikṣubhāvāt |”katamasya bhavati śrāmaṇyaṃ dhvastaṃ patitaṃ
parājitam iti |paramārthabhikṣutvaṃ saṃdhāyaitad uktam |idamabhisāhasaṃ vartate | kimatrābhisāhasam
|yat bhagavatā nītārthaṃ punar anyathā nīyate |dauḥśīlyāya ca bahukleśebhyaḥ
pratyayā dīyante |katham eta nītārtham |eṣa hi vinaye nirdeṣaḥ | “caturvidho bhikṣuḥ |saṃjñābhikṣuḥ
pratijñābhikṣurbhikṣata iti bhikṣur bhinnakleśatvāt bhikṣuḥ |asmiṃstvarthe jñapticaturthakarmopasaṃpanno
bhikṣur ” iti |na cāsau pūrvaṃ paramārthabhikṣurāsīdyataḥ paścād
abhikṣurbhavet yac coktamekadeśakṣobhāditi atra śāstraiva datto ’nuyoga “stadyathā tālo mastakācchinno
’bhavyo ’ṅkuritatvāya abhavyo viruḍhiṃ vṛddhiṃ vipulatāmāptu” mityupamāṃ kurvatā
|kaḥ punar ūpamārthaḥ |evam ekadeśa syāpi mūlabhūtasya cchedādabhavyaḥ saṃvaraśeṣo viroḍum
iti |sa ca gurvīṃ bhikṣubhāvam aryādābhedinīṃ maulīm āpattim āpadyamānas tīvrānapatrāpyayogāt
saṃvarasya mūlaṃ cchinattīti yuktaḥ kṛtsnasaṃvaratyāgaḥ |yasya caikagrāsaparibhogo
’pyekapāda pārṣṇirpradeśaparibhogo ’pi ca nābhyanujñāyate sāṃghikayorāhāravihārayoḥ sarvabhikṣusaṃbhogabahiṣkṛtaś
ca śāstrā yaṃ cādhikṛtyoktaṃ |

“nāśayata kāraṇḍavakaṃ kaśambakamapakarṣata |athotplāvinaṃ vāhayata abhikṣuṃ bhikṣuvādinam”
iti ||

tasya kīdṛśo bhikṣubhāvaḥ | yādṛśas tādṛśo ’stu | asti tu bhikṣubhāvaḥ |

tathā hi “catvāraḥ śramaṇā na pañcamo ’sti cundeti”

bhagavān avocat

“mārgajino mārgadeśiko mārge jīvati yaś ca mārgadūṣī” asty etad uktam |

sa tv eṣa ākṛtimātrāvaśeṣatvācchamaṇa ukto dagdhakāṣṭhaśuṣkahladaśukanāśā pūtivījālātacakramṛtasattvavat
|yadi hi dauḥśīlyād abhikṣuḥ syāt śikṣādattako na syāt |na vayaṃ brūmaḥ sahādhyāpattyā
sarvaḥ pārājikaḥ iti |yas tu pārājikaḥ so ’vaśyamabhikṣuḥ |kaścit tu saṃtānaviśeṣān
na pārājika ekacittenāpy apraticchādanād iti vyavasthāpitaṃ dharmasvāminā |yadi tarhi
pārājiko na bhikṣuḥ kiṃ punar na pravrājyate |tīvrānapatrāpy avipāditatvāt saṃtateḥ saṃvarābhavyatvān
na tu khalu bhikṣubhāvāpekṣayā |tathā hy asau nikṣiptaśikṣo ’pi na pravrājyate
|kaścāyamanarthe nirbandho yadyasau tathābhūto ’pi bhikṣur namo ’stu tasmai tādṛśāya bhikṣutvāya
|saddharmāntardhāne bu vinayakarmābhāvādapūrvasaṃvaralābho nāsti |labdhasya tu nāsti
tyāgaḥ |

atha dhyānānāsravasaṃvarayoḥ kathaṃ tyāgaḥ |

bhūmisaṃcārahānibhyāṃ dhyānāptaṃ tyajyate śubham |

sarvam eva dhyānāptaṃ kuśalaṃ dvābhyāṃ kāraṇābhyāṃ parityajyate |upapattito vā bhūmisaṃcārādūrdhvaṃ
cāvaśyaṃ parihāṇito vā samāpatternikāyasabhāgatvāc ca kiñcit |yathā ca rūpāptaṃ kuśalaṃ
bhūmisaṃcārahānibhyāṃ tyajyate

tathārūpyāptam āryaṃ tu phalāptyuttaptihānibhiḥ || 4.40 ||

