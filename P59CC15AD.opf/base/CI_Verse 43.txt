tad yadi cakṣuḥ paśyati kim ekena cakṣuṣā rūpāṇi paśyaty āho svid ubhābhyām |nātra niyamaḥ |

ubhābhyām api cakṣurbhuyāṃ paśyati vyaktadarśanāt |

ubhābhyām api cakṣurbhyāṃ paśyatīty ābhidhārmikāḥ |tathā hi dvayor vivṛtayoḥ pariśuddhataraṃ
darāśanaṃ bhavati |ekasmiṃś conmīlite cakṣuṣi dvitīye cārdhanimīlite dvicandrādigrahaṇaṃ
bhavati |naikatarānyathībhāvāt |na cāśrayavicchedād vicchedaparasaṅgo vijñānasya deśāpratiṣṭhitatvād
rūpavad iti |yadi cakṣuḥ paśyati śrotraṃ śṛṇoti yāvan mano vijānāti kim eṣāṃ prāpto
viṣaya āho svid aprāptaḥ |

cakṣuḥśrotramano ’prāptaviṣayaṃ

tathā hi dūrād rūpaṃ paśyaty akṣistham añjanaṃ na paśyati | dūrāc chabdaṃ śṛṇoti |sati ca prāptaviṣayatve
divyaṃ cakṣuḥśrotram iha dhyāyināṃ nopajāyeta |ghrāṇādivat |yady aprāptaviṣayaṃ
cakṣuḥ kasmān na sarvam aprāptaṃ paśyati dūraṃ tiraskṛtaṃ ca |kathaṃ tāvad ayas kānto
na sarvam aprāptamayaḥ karṣati |prāptaviṣayatve ’pi caitat samānam |kasmān na sarvaṃ prāptaṃ
paśyaty añjanaṃ śalākāṃ vā |yathā ca ghrāṇādīnaṃ prāpto viṣayo na tu sarvaḥ |sahabhūgandhādyagrahaṇāt
|evaṃ cakṣuṣo ’py aprāptaḥ syān na tu sarvaḥ |manas tv arūpitvāt prāptum evāśaktam
|kecit punaḥ śrotraṃ praptāprāptaviṣayaṃ manyayante |karṇābhyantare ’pi śabdaśravaṇāt
| śeṣaṃ tu ghrāṇajihvākāyākhyam |

trayam anyathā || 1.43 ||

prāptaviṣayam ity arthaḥ | ghrāṇaṃ kathaṃ prāptaviṣayam | nirucchvāsasya gandhāgrahaṇāt |keyaṃ
prāptir nāma | nirantarotpattiḥ |kiṃ punaḥ paramāṇavaḥ spṛśanty anyonyam āho svin na |na
spṛśantīti kāśmīrakāḥ |kiṃ kāraṇam |yadi tāvat sarvātmanā spṛśeyur miśrībhaveyur dravyāṇi
|athaikadeśena sāvayavāḥ prasajyeran |niravayavāś ca paramāṇavaḥ | kathaṃ śabdābhiniśpattir
bhavati |ata eva yadi hi spṛśeyur hasto haste ’bhyāhataḥ sajyeta palaś copale |kathaṃ
citaṃ pratyāhataṃ na viśīryate |vāyudhātusaṃdhāritatvāt |kaścid vāyudhātur vikiraṇāya pravṛtto
yathā saṃvarttanyāṃ kaścit saṃdhāraṇāya yathā vivarttanyām iti |katham idānīṃ nirantara
prāptyā prāptaviṣayaṃ trayam ucyate |tad evaiṣāṃ niruttaratvaṃ yan madhye nāsti kiñcit
|api khalu saṃghātāḥ sāvayavatvāt spṛśantīty adoṣaḥ |evaṃ ca kṛtvā ’yam api grantha upapanno
bhavati vibhāṣāyām |kiṃ nu spṛṣṭahetukaṃ spṛṣṭam utpadyate āho svid aspṛṣṭahetukam iti
praśnayitv āha kāraṇaṃ prati |kadācit spṛṣṭahetukam aspṛṣṭam utpadhate yadā viśīryate |kadācid
aspṛṣṭahetukaṃ spṛṣṭaṃ yadā cayaṃ gacchati |kadācit spṛṣṭahetukaṃ spṛṣṭaṃ yadā cayavatāṃ
cayaḥ |kadācid aspṛṣṭahetukam aspṛṣṭaṃ yadā vātāyatanaraja iti |yadi paramāṇavaḥ spṛśeyur
uttarakṣaṇāvasthānaṃ syād iti bhadantavasumitraḥ |na spṛśanti | nirantare tu spṛṣṭasaṃjñeti
bhadantaḥ | bhadantamataṃ caiṣṭavyam |anyathā hi sāntarāṇāṃ paramāṇūnāṃ śūnyeṣv antareṣu
gatiḥ kena pratibadhyeta |yataḥ sapratighā iṣyante |na ca paramāṇubhyo ’nye saṃghātā
iti |ta eva te saṃghātāḥ paramāṇavaḥ spṛśyante yathā rūpyante |yadi ca paramāṇor digbhāgabhedaḥ
kalpyate spṛṣṭasyāspṛṣṭasya vā sāvayavatvaprasaṅgaḥ |no cet spṛṣṭasyāpy aprasaṅgaḥ ||

