caturbhyo ’nye tu saṃskāraskandhaḥ

rūpavedanāsaṃjñāvijñānebhyaś caturbhyo ’nye tu saṃskārāḥ saṃskāraskandhaḥ |bhagavatā tu sūtre
ṣaṭ cetanākāyā ity uktaṃ prādhānyāt |sā hi karmasvarūpatvād abhisaṃskaraṇe pradhānā |ata
evoktaṃ bhagavatā saṃskṛtam abhisaṃskaroti |tasmāt saṃskārā upādānaskandha ity ucyata itianyathā
hi śeṣāṇāṃ caitasikānāṃ viprayuktānāṃ ca saṃskārāṇāṃ skandhāsaṃgrahād duḥkhasamudayasatyatvaṃ
na syād iti parijñāparihāṇe api na syātām |uktaṃ ca bhagavatā nāham ekadharmam
api anabhijñāyāparijñāya duḥkhasyāntakriyāṃ vadāmīti |evam aprahāyety uktam |tasmād avaśyam
eṣāṃ saṃskāraskandhasaṃgraho ’bhyupagantavyaḥ |

ete punas trayaḥ |

vedanāsaṃjñāsaṃskāraskandhāḥ āyatanadhātuvyavasthāyāṃ

dharmāyatanadhātvākhyāḥ sahāvijñapty asaṃskṛtaiḥ || 1.15 ||

ity etāni sapta dravyāṇi dharmāyatanaṃ dharmadhātuś cety ākhyāyante |

