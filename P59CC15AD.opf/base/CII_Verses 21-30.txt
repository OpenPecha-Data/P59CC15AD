atha yaḥ sarvabahubhir indriyaiḥ samanvāgataḥ sa kiyadbhiḥ |

bahubhir yukta ekānnaviṃśatyā ’malavarjitaiḥ |

anāsravaṇi trīṇi varjayitvā | sa punaḥ |

dviliṅgaḥ

dvivyañjano yaḥ samagrendriyaḥ ekānnaviṃśatyā samanvāgataḥ | kaś cāparaḥ |

āryo rāgī

avītarāgo ’pi śaikṣaḥ sarvabahubhir ekānnaviṃśatyā samanvāgataḥ |

ekaliṅgadvayamalavarjitaiḥ || 2.21 ||

ekaṃ vyañjanaṃ dve cānāsrave varjayitvā | ājñātāvīndriyaṃ dvayoś cānyatarat |ukta indriyāṇāṃ
dhātuprabhedaprasaṅgenāgatānāṃ vistareṇa prabhedaḥ |

idam idānīṃ vicāryate |kim ete saṃskṛtā dharmā yathā bhinnalakṣaṇā evaṃ bhinnotpādā utāho niyatasahotpādā
api kecit santi |santīty āha |52,20-52,21 sarva ime dharmāḥ pañca bhavanti |rūpaṃ
cittaṃ caitasikāś cittaviprayuktāḥ saṃskārā asaṃskṛtaṃ ca |tatrāsaṃskṛtaṃ naivotpadyate
| rūpiṇāṃ tu dharmāṇām ayaṃ niyamaḥ |

kāme ’ṣṭadravyako ’śabdaḥ paramāṇur anindriyaḥ |

sarvasūkṣmo hi rūpasaṃghātaḥ paramāṇur ity ucyate | yato nānyataro vijñāyeta |sa kāmadhātāv
aśabdako ’nindriyaś cāṣṭadravyaka utpadyate nānyatamena hīnaḥ |aṣṭo dravyāṇi catvāri mahābhūtāni
catvāri copādāya rūpāṇi rūpagandharasaspraṣṭavyāni |sendriyas tu paramāṇur aśabdako
navadravyaka utpadyate daśadravyako vā |tatra tāvat

kāyendriyī navadravyaḥ

kāyendriyam atrāstīti so ’yaṃ kāyendriyī | tatra navadravyāṇi | tāni cāṣṭau kāyendriyaṃ ca |

daśadravyo ’parendriyaḥ || 2.22 ||

aparam indriyaṃ yatra paramāṇau tatra daśa dravyāṇi |tāny eva nava cakṣuḥśrotraghrāṇajihvendriyāṇāṃ
cānyatamam |saśabdā punar ete paramāṇava utpadyamānā yathākramaṃ navadaśaikādaśa dravyakā
utpadyante |asti hīndriyāvinirbhāgī śabdo ’pi ya upāttamahābhūtahetukaḥ |katham ihāvinirbhāge
bhūtānāṃ kaścid eva saṃghātaḥ kaṭhina utpadyate kaścid eva drava uṣṇo vā samudīraṇo
vā |yady atra paṭutamaṃ prabhāvata udbhūtaṃ tasya tatropalabdhiḥ |sūcītūnī kalāpasparśavat
saktulavaṇacūrṇarasavac ca |kathaṃ punas teṣu śeṣāstitvaṃ gamyate |karmataḥ saṃgrahaghṛtipaktivyūhanāt
|pratyayalābhe ca sati kaṭhinādīnāṃ dravaṇādibhāvāt apsu śaityātiśayād
auṣṇyaṃ gamyata ity apare |avyati bhede ’pi tu syāc chaityātiśayaḥ |śabdavedanātiśayavat
|bījatas teṣu teṣāṃ bhāvo na svarūpata ity apare |“santy asmin dāruskandhe vividhā dhātava
iti” vacanāt |kathaṃ vāyau varṇasadbhāvaḥ |śraddhānīya eṣo ’rtho nānumānīyaḥ |saṃspandato
gandhagrahaṇāt tasya varṇāvyabhicārāt |rūpadhātau gandharasayor abhāva uktas tena tatratyāḥ
paramāṇavaḥ ṣaṭsaptāṣṭadravyakā ity uktarūpatvāt na punar ucyante |

kiṃ punar atra dravyam eva dravyaṃ gṛhyate āhosvid āyatanam | kiṃcātaḥ |yadi dravyam eva dravyaṃ
gṛhyate atyalpam idam ucyate aṣṭadravyako navadaśadravyaka iti |avaśyaṃ hi taddravyasaṃsthānena_
api bhavitavyam |tasya_ api paramāṇusaṃcitatvāt |gurutvalaghutvayoś cānyatareṇa
ślakṣṇatvakarkaśatvayoś ca |śītena_ api kvacit jighatsayā pipāsayā ca |athāpy āyatanadravyaṃ
gṛhyate ayibahv idam ucyate aṣṭadravyaka iti |caturdravyako hi vaktavyo yāvat ā bhūtāny
api spraṣṭavyāyatanam |kiñcid atra dravyam eva dravyaṃ gṛhyate yad āśrayabhūtaṃ kiñcid
atrāyatanaṃ dravyaṃ gṛhyate yadāśritabhūtam |evam api bhūyāṃsi bhūtadravyāṇi bhavanty upādāyarūpāṇāṃ
pratyekaṃ bhūtacatuṣkāśritatvāt |

atra punar jātidravyaṃ gṛhyate | bhūtacatuṣkāntarāṇāṃ svajātyanatikramāt |kaḥ punar yat sa evaṃ
vikalpena vaktum |cchandato ’pi hi vācāṃ pravṛttir arthas tu parīkṣyaḥ |

ukto rūpiṇāṃ sahotpādaniyamaḥ | śeṣāṇāṃ vaktavyas tatra tāvat |

cittaṃ caittāḥ sahavaśyaṃ |

na hy ete vinā ’nyonyaṃ bhavitum utsahante |

sarvaṃ saṃskṛtalakṣaṇaiḥ |

sahāvaśyam iti vartate |yat kiṃcid utpadyate rūpaṃ cittaṃ caitasikā viprayuktā vā sarvaṃ saṃskṛtalakṣaṇaiḥ
sārdham utpadyate |

prāptyā vā |

prāptyā saha satvākhyam evotpadyate nānyad iti vikalpārtho vā śabdaḥ |

caittā ity ucyante | ka ime caittāḥ |

pañcadhā caittā mahābhūmyādibhedataḥ || 2.23 ||

pañca prakārāś caittā mahābhūmikāḥ kuśalamahābhūmikāḥ kleśamahābhūmikāḥ akuśalamahābhūmikāḥ
parīttakleśamahābhūmikāś ca |bhūmir nāma gativiśayaḥ |yo hi yasya gativiśayaḥ sa tasya bhūmir
ity ucyate |tatra mahatī bhūmir eśām iti mahābhūmikāḥ ye sarvatra cetasi bhavanti |ke
punaḥ sarvatra cetasi |

vedanā cetanā saṃjñā cchandaḥ sparśo matiḥ smṛtiḥ | manaskāro ’dhimokṣaś ca samādhiḥ sarvacetasi
|| 2.24 ||

ime kila daśa dharmāḥ sarvatra cittakṣaṇe samagrā bhavanti | tatra vedanā trividho ’nubhavaḥ
|sukho duḥkho ’duḥkhāsukhaś ca | cetanā cittābhisaṃskāro manaskarma |saṃjñā saṃjñānaṃ viṣayanimittodrūha
|cchandaḥ kartṛkāmatā |sparśa indriyaviṣayavijñānasannipātajā spṛṣṭiḥ |matiḥ
prajñā dharmapravicayaḥ |smṛtir ālambanāsaṃpramoṣaḥ |manaskāraś cetasa ābhogaḥ | adhimokṣo
’dhimuktiḥ |samādhiś cittasyaikāgratā |sūkṣmo hi cittacaittānāṃ viśeṣaḥ |sa eva duḥparicchedaḥ
pravāheṣv api tāvat kiṃ punaḥ kṣaṇeṣu |rūpiṇīnām api tāvad oṣadhīnāṃ bahurasānāṃ
kāsaṃcid indriyagrāhyā rasaviśeṣā duravadhārā bhavanti kiṃ punar ye dharmā arūpiṇo buddhigrāhyāḥ
|kuśalā mahābhūmir eṣāṃ ta ime kuśala mahābhūmikā ye sarvadā kuśale cetasi bhavanti
|ke punas ta iti |

śraddhā ’pramādaḥ praśrabdhir upekṣā hrīrapatrapā | mūladvayamahiṃsā ca vīryaṃ ca kuśale sadā
|| 2.25 ||

ime daśa dharmā kuśale cetasi nityaṃ bhavanti | tatra śraddhā cetasaḥ prasādaḥ |satyaratna karmaphalābhisaṃpratyaya
ity apare |apramādaḥ kuśalānāṃ dharmāṇāṃ bhāvanā |kā punas tebhyo
’nyā bhāvanā |yā teṣv avahitatā |cetasa ārakṣeti nikāyāntarītāḥ sūtre paṭhanti |praśrabdhiś
cittakarmaṇyatā | nanu ca sūtre kāyapraśrabdhir apy uktā |na khalu noktā |sā tu yathā kāyikī
vedanā tathā veditavyā |kathaṃ sā bodhyaṅgeṣu yokṣyate |tatra tarhi kāyakarmaṇyataiva
kāyikī praśrabdhir veditavyā |kathaṃ sā bodhyaṅgam ity ucyate |bodhyaṅgānukūlyāt |sā hi kāyakarmaṇyatā
cittakarmaṇyatā bodhyaṅgam āvahati |asti punaḥ svacit anyatrāpy evaṃ dṛśyate
| astīty āha |tadyathā prītiḥ prītisthānīyāś ca dharmāḥ prītisaṃbodhyaṅgam uktaṃ bhagavatā
|pratighaḥ pratighanimittaṃ ca vyāpādanivaraṇam uktam |samyakdṛṣṭisaṃkalpavyāyāmāś ca prajñāskandha
uktāḥ |na ca saṃkalpavyāyāmau prajñāsvabhāvau tasyās tv anuguṇāv iti tāsyās tv
anuguṇāv iti tācchabdaṃ labhete |evaṃ kāyapraśrabdhir api bodhyaṅgānuguṇyād bodhyaṅgaśabdaṃ
labhate |upekṣā cittasamatā cittānābhogatā | katham idānīm etad yokṣyate |“tatraiva citte
ābhogātmako manaskāro ’nābhogātmikā copekṣeti” |nanu coktaṃ “durjñāna eṣāṃ viśeṣa” iti
|asti hi nāma durjñānam api jñāyate |idam tu khalv atidurjñānaṃ yad virodhe ’py avirodha iti
|anyatrābhogo ’nyatrānābhoga iti ko ’tra virodhaḥ |na tarhīdānīm ekālambanāḥ sarve saṃprayuktāḥ
prāpnuvanti |evañjātīyakam atrānyad apy āyāsyatīti yas tasya nayaḥ so ’syāpi veditavyaḥ
|hrīrapatrāpyaṃ ca paścād vakṣyate |mūladvayaṃ dve kuśalamūle alobhādveṣau |amoho ’py
asti sa tu prajñātmakaḥ |prajñā ca mahābhūmiketi nāsau kuśalamahābhūmika evocyate |avihiṃsā
aviheṭhanā | vīryaṃ cetaso ’bhyutsāhaḥ |uktāḥ kuśalā mahābhūmikāḥ |

mahatī bhūmir mahābhūmiḥ |kleśā mahābhūmir eṣāṃ ta ime kleśamahābhūmikā ye dharmāḥ sadaiva kliṣṭe
cetasi bhavanti |ke punas te sadaiva kliṣṭe cetasi bhavanti |

mohaḥ pramādaḥ kauśīdyam āśraddhyaṃ styānamuddhavaḥ |kliṣṭe sadaiva

tatra moho nāmāvidyā ’jñānam asaṃprakhyānam |pramādaḥ kuśalānāṃ dharmāṇām abhāvanā ’pramāda
vipakṣo dharmaḥ |kauśīdyaṃ cetaso nābhyutsāho vīryavipakṣaḥ |āśraddhyaṃ cetaso ’prasādaḥ śraddhāvipakṣaḥ
|styānaṃ katamat |yā kāyagurutā cittagurutā kāyākarmaṇyatā cittākarmaṇyatā
|kāyikaṃ satyānaṃ caitasikaṃ styānam ity uktam abhidharme |kathaṃ caitasiko dharmaḥ kāyika
ity ucyate | yathā kāyikī vedanā |auddhatyaṃ punaś cetaso ’vyupaśamaḥ |itīme ṣaṭ kleśamahābhūmikāḥ
|nanu cābhidharme daśa kleśamahābhūmikāḥ paṭhyante |“āśraddhyaṃ kauśīdyaṃ muṣitasmṛtitā
cetaso vikṣepaḥ avidyā asaṃprajanyam ayoniśomanaskāro mithyādhimokṣa auddhatyaṃ pramādaś
ca” iti |praptijño devānāṃ priyo na tv iṣṭijñaḥ | kā punar atreṣṭiḥ |muṣitasmṛtivikṣepāsaṃprajanyāyoniśomanasikāramithyādhimokṣā
mahābhūmikatvāt na kleśamahābhūmikā evāvadhāryante
|yathaivāmohaḥ kuśalamahābhūmiko nāvadhāryate prajñāsvabhāvatvāt |smṛtir eva hi kliṣṭā
muṣitasmṛtitā | samādhir eva kliṣṭo vikṣepa ity evam ādi |ata evocyate “ye mahābhūmikāḥ
kleśamahābhūmikā api ta” iti |catuṣkoṭikaḥ | prathamā koṭir vedanā cetanā saṃjñā cchandaḥ
sparśaś ca |dvitīyā ’śrāddhyaṃ kauśīdyam avidyā auddhatyaṃ pramādaś ca |tṛtīyā muṣitasmṛtyādayaḥ
pañca kliṣṭā yathoktāḥ |caturthy etān ākārān sthāpayitveti |kecit tu mithyāsamādher
anyacetaso vikṣepam icchanti |teṣām anyathā catuṣkoṭikaḥ |styānaṃ punar iṣyate sarvakleśasaṃprayogīti
kleśamahābhūmikeṣu tasyāpāṭhe kasyāparādhaḥ |evaṃ tv āhuḥ paṭhitavyaṃ bhavet
samādhyanuguṇatvāt tu na paṭhitam |kṣiprataraṃ kila styānacaritaḥ samādhim utpādayen nauddhatyacarita
iti |kaḥ punaḥ styānacarito yo nauddhatyacaritaḥ ko vā auddhatyacarito yo na
styānacaritaḥ |na hy ete jātu sahacariṣṇutāṃ jahītaḥ |tathāpi yad yasyādhimātraṃ sa taccarito
jñātavyaḥ |ataḥ ṣaḍ eva kleśamahābhūmikāḥ siddhyanti |ete hi sadā kliṣṭa eva cetasi bhavanti
nānyatra ||

akuśale tv āhrīkyam anapatrapā || 2.26 ||

akuśale tu cetasyāhrīkyam anapatrāpyaṃ ca nityaṃ bhavata ity etau dvau dharmāv akuśalamahābhūmikāv
ucyete |tayoś ca paścāl lakṣaṇaṃ vakṣyate |

krodhopanāhaśāṭhyerṣyāpradāsamrakṣamatsarāḥ |māyāmada vihiṃsāś ca parīttakleśabhūmikāḥ || 2.27
||

parīttakleśā bhūmir eṣāṃ ta ime parīttakleśabhūmikā avidyāmātreṇa bhāvanāheyena manobhūmikenaiva
ca saṃprayogāt |eṣāṃ tu nirdekśa upakleśeṣu kariṣyate |

uktā ime pañcaprakārāś caittāḥ |anye ’pi cāniyatāḥ santi vitarkavicārakaukṛtyamiddhādayaḥ |tatra
vaktavyaṃ kasmiṃś citte kati caittā avaśyaṃ bhavantīti |kāmāvacaraṃ tāvat pañcavidhaṃ
cittam | kuśalam akuśalam |tatrākuśalaṃ dvividham āveṇikam anyakleśasaṃprayuktaṃ ca |avyākṛtaṃ
dvividhaṃ nivṛtāvyākṛtam anivṛtāvyākṛtaṃ ca |tatra tāvat kāmāvacaracittam avaśyaṃ savitarkaṃ
savicāram | ato ’tra

savitarkavicāratvāt kuśale kāmacetasi |dvāviṃśatiś caitasikāḥ

avaśyaṃ bhavanti | daśa mahābhūmikā daśa kuśalamahābhūmikā vitarko vicāraś ca |

kaukṛtyam adhikaṃ kvacit || 2.28 ||

na hi sarvatra kuśale cetasi kaukṛtyam asti |yatra tv asti tatra tad evādhikaṃ kṛtvā trayoviṃśatiś
caittā bhavanti |kim idaṃ kaukṛtyaṃ nāma | kukṛtasya bhāvaḥ kaukṛtyam |iha tu punaḥ
kaukṛtyālambano dharmaḥ kaukṛtyam ucyate cetaso vipratisāraḥ |tadyathā śūnyatālambanaṃ vimokṣamukhaṃ
śūnyatety ucyate aśubhālambanaś cālobho ’śubha iti |loke ’pi ca dṛṣṭaḥ sthānena
sthāninām atideśaḥ sarvo grāma āgataḥ sarvo deśa āgata iti |sthānabhūtaṃ ca kaukṛtyaṃ vipratisārasya
|phale vā hetūpacāro ’yam |yathoktaṃ “ṣaḍ imāni sparśāyatanāni paurāṇaṃ karma
veditavyam” iti |yat tarhi akṛtālambanaṃ tat kathaṃ kaukṛtyam | akṛte ’pi kṛtākhyā bhavati
|na mayā sādhu kṛtaṃ yan na kṛtam iti | katamat kaukṛtyaṃ kuśalam |yat kuśalam akṛtvā tapyate
akuśalaṃ ca kṛtvā |viparyayād akuśalaṃ kaukṛtyam |tad etad ubhayam apy ubhayādhiṣṭānam
|

āveṇike tv akuśale dṛṣṭiyukte ca viṃśātiḥ |

yad akuśalaṃ cittam āveṇikaṃ tatra viṃśatiś caittāḥ |daśa mahābhūmikāḥ ṣaṭ kleśamahābhūmikā
dvāvakuśalamahābhūmikau vitarkovicāraś ca |āveṇikaṃ nāma cittaṃ yatrāvidyaiva kevalā nānyaḥ
kleśo ’sti rāgādiḥ |dṛṣṭiyukte ’py akuśale viṃśatir ya evāveṇike |nanu ca dṛṣṭyadhikatvād
eka viṃśatir bhavanti | na bhavanti |yasmān mahābhūmika eva kaścit prajñāviśeṣo dṛṣṭir ity
ucyate |tatrākuśalaṃ dṛṣṭiyuktaṃ yatra mithyādṛṣṭir vā dṛṣṭiparāmarśo vā śīlavrataparāmarśo
vā |

kleśaiś caturbhiḥ krodhādyaiḥ kaukṛtyenaikaviṃśatiḥ || 2.29 ||

yatra punaś caturbhiḥ kleśaiḥ saṃprayuktam akuśalaṃ cittaṃ rāgeṇa va pratighena vā mānena vā
vicikitsayā vā tatraikaviṃśatir bhavanti |sa ca kleśaḥ āveṇika uktāś ca viṃśatiḥ |krodhādibhir
apy upakleśair yathoktaiḥ saṃprayukte citte ete ca viṃśatiḥ sa copakleśa ity ekaviṃśatir
bhavanti |kaukṛtyenāpy ekaviṃśatiḥ |tad eva kaukṛtyam ekaviṃśatitamaṃ bhavati |samāsata
āveṇike cetasy akuśale dṛṣṭiyukte ca viṃśatiḥ |anyakleśopakleśasaṃprayukte tv ekaviṃśatiḥ
|

nivṛte ’ṣṭadaśa

satkāyāntagrāhadṛṣṭisaṃprayuktaṃ cittaṃ kāmadhātau nivṛtāvyākṛtam |tatrāṣṭādaśa caittāḥ |daśa
mahābhūmikāḥ ṣaṭ kleśamahābhūmikāḥ vitarkavicārau ca |dṛṣṭiḥ pūrvavad eva nādhikā bhavati
|

anyatra dvādaśāvyākṛte matāḥ |

nivṛtād anyadavyākṛtam anivṛtāvyākṛtam | tatra dvādaśa caittā iṣṭāḥ |daśa mahābhūmikā vitarkavicārau
ca |bahirdeśakā avyākṛtam api kaukṛtyam icchanti |teṣāṃ tatsaṃprayukte cetasi trayodaśa
bhavanti |

middhaṃ sarvāvirodhitvād yatra syād adhikam hi tat || 2.30 ||

