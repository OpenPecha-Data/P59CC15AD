dvaidhordhvavṛtter nāto ’nyau

vicikitsā kila dvaidhavṛtterna mūlaṃ bhavitum arhati | calatvāt |unnatilakṣaṇenordhvavṛtterna
māno mūlam |vividhasmṛtimūlāni hi sthirāṇyadhovṛttīni ca loke dṛṣṭānnīti |

catvāry eveti bāhyakāḥ |

bāhyakāś catvāry avyākṛtamūlānīcchanti |

tṛṣṇādṛṅ mānamohās te

ta ity avyākṛtā iti darśayati | avyākṛtā tṛṣṇā dṛṣṭirmāno ’vidyā ca |kiṃ kāraṇam etānyavyākṛtamūlānīcchanti
|

dhyāyitritvādavidyayā || 5.21 ||

yasmāt trayo dhyāyinaḥ | tṛṣṇādṛṣṭimānottaradhyāyinaḥ | te cāvidyāvaśādbhavantīti |

yāni sūtre caturdaśāvyākṛtavastūni kiṃ tāni avyākṛtatvāt | nety āha |kiṃ tarhi | sthāpanīyaḥ
praśno ’vyākṛta ity uktam | caturvidho hi praśnaḥ |ekāṃśavyākaraṇīyo vibhajyavyākaraṇīyaḥ
paripṛcchayya vyākaraṇīyaḥ sthāpanīyaś ca |tatra yathākramaṃ veditavyam |

ekāṃśato vyākaraṇaṃ vibhajya paripṛcchaya ca |sthāpyaṃ ca maraṇotpattiviśiṣṭātmā ’nyatādivat
|| 5.22 ||

kiṃ sarvasattvā mariṣyantītyekāṃśena vyākarttavyaṃ mariṣyantīti |kiṃ sarve janiṣyanta iti vibhajya
vyākarttavyaṃ saṃkleśā janiṣyante na niḥkleśā iti |kiṃ manuṣyo viśiṣṭo hīna iti paripṛcchayya
vyākattevyam |kānadhikṛtya praśnayasīti |yadi brūyād devāniti |hīna iti vyākarttavyam
| atha brūyādapāyāniti |viśiṣṭa iti vyākarttavyam |kimanyaḥ skandhebhyaḥ sattvo ’nanya
iti sthāpanīyaḥ |sattvadravyasyābhāvāt vandhyāputraśyāmagauratādivat |

katham etad vyākaraṇaṃ bhavati avyākṛtam etad iti | evaṃ vyākaraṇāt |

apara āha | idamapyekāṃśavyākaraṇaṃ yanna sarve janiṣyanta iti |yas tu pṛcchedye mariṣyanti
kiṃ te janiṣyanta ityetadvibhajyavyākaraṇīyaṃ syāt |manuṣyeṣu cobhayam asti hīnatvaṃ viśiṣṭatvaṃ
cāpekṣikamityubhayamekāṃśena vyākarttavyam |tadyathā vijñānaṃ kāryaṃ kāraṇaṃ ceti ekāntena
tu pṛcchato naikāntavyākaraṇāt vibhajyavyākaraṇaṃ yujyate |skandhebhyo ’nyaḥ sattva
ityetadavyākṛtameva |na cāvyākaraṇameva vyākaraṇaṃ yujyata iti |yas tu sthāpanīyaḥ praśnaḥ
sthāpanīyatvena vyākriyate |kathaṃ na vyākṛto bhavati |ābhidharmikā āhuḥ |“tathāgato bhagavānarhan
samyaksaṃbuddhaḥ svākhyāto ’sya dharmaḥ supratipannaḥ śrāvakasaṃghaḥ rūpamanityaṃ
yāvad vijñāna duḥkhaprajñaptiryāvanmārgaprajñaptirekāṃśena vyākarttavyam arthopasaṃhitatvāt
|vibhajjavyākaraṇaṃ nāma yadi kaścid brūyāddharmān vadeti sa vaktavyo bahavo dharmā
atītā anāgatāḥ pratyutpannāḥ katamān vadāmīti |yadi brū yādatītāniti | sa vyaktavyo ’tītā
api bahavo rūpaṃ yāvad vijñānam iti |athaṃ brūyādrūpam iti | sa vaktavyo rūpam api trividhaṃ
kuśalamakuśalamavyākṛtaṃ ca |yady āha kuśalam iti |tad api saptaprakāraṃ prāṇātipātādviratiryāvat
saṃbhinnapralāpāditi |yadyāha prāṇātipātādviratim iti |sā ’pi triprakārā alobhajā
’dveṣajā ’mohajā |yadyāhālobhajām iti |alobhajā ’pi dvividhā vijñāptyavijñaptibhedādityevaṃ
vibhajya vaktavyam iti |etad eva ca śaṭhasya paripṛcchya vyākaraṇam |tasya vaktavyaṃ
dharmā bahava iti |na tu vibhaktavyā yāvat tūṣṇim vā tiṣṭhati svayaṃ vā vyākarotīti |yadā
tau na kiñcit pṛcchataḥ kevalamadhyeṣayataḥ tayoś ca na kiñcit vyākriyate kevalaṃ paripraśnyete
tat kathamanayoḥ praśno bhavati kathaṃ vā vyākaraṇam |yo hi panthānaṃ brūhīty āha kim
tena panthā na pṛṣṭo bhavati |paripṛcchayaiva vyākaraṇāt kathaṃ na paripṛcchāvyākaraṇaṃ
bhavati |sthāpanīyas tu yathā antavān loko ’nantavān ity evamādi sūtrāntād eva tu praśnavyākaraṇānāṃ
lakṣaṇaṃ draṣṭavyam |bhadantamahāsāṅghikāḥ sūtraṃ paṭhanti |“catvārīmāni bhikṣavaḥ
praśnavyākaraṇānīti |katamāni catvāri |asti bhikṣava ekāṃśavyākaraṇīyaḥ praśnaḥ | asti
yāvat sthāpanīyaḥ |katamaś ca bhikṣavaḥ ekāṃśavyākaraṇīyaḥ praśnaḥ |sarve saṃskārā anityā
ityayaṃ bhikṣava ekāṃśavyākaraṇīyaḥ praśnaḥ |katamaś ca bhikṣavo vibhajyavyākaraṇīyaḥ praśnaḥ
|saṃcetanīyaṃ karma kṛtvā kiṃ prativedayata ityayam vibhajyavyākaraṇīyaḥ praśnaḥ |katamaś
ca bhikṣavaḥ paripṛcchyavyākaraṇīyaḥ praśnaḥ |saṃjñāsu puruṣasyātmā utāho ’nyāsaṃjñā
anya ātmeti pṛṣṭena satā paripraṣṭavyaḥ katamaṃ punar āyuṣmānātmānaṃ pratyeti |sa cedevaṃ
vadedau dārikaṃ khalv ahayāyuṣmannātmānaṃ pratyemi |evaṃ satyanyā saṃjñā anya ātmetyevaṃ vacanīyaḥ
|ayaṃ hi paripṛcchya vyākaraṇīyaḥ praśnaḥ |katamaś ca bhikṣavaḥ sthāpanīyaḥ praśnaḥ
|tadyathā śāśvato loko ’śāśvataḥ |śāśvataścāśāśvataś ca |naiva śāśvato nāśāśvataḥ | antavānantataḥ
| antavāṃścānantaś ca |naivāntavānnānantavān |bhavati tathāgataḥ paraṃ maraṇānna
bhavati tathāgataḥ paraṃ maraṇāt yāvad anyo jīvo ’nyaccharīramityayaṃ bhikṣavaḥ sthāpanīyaḥ
praśna” iti |yasya pudgalasya yo ’nuśayo yasminnālambane ’nuśete sa tena tasmin saṃprayuktaḥ
|idaṃ tu vaktavyamatīte na kasmin yāvat pratyupanne na kasmin niti |

samāsata ime dvividhāḥ kleśāḥ | svalakṣaṇakleśāś ca rāgaprativamānāḥ |sāmānyakleśāś ca dṛṣṭivicikitsāda
’vidyāḥ | tatra tāvat |

rāgapratighamānaiḥ syād atītapratyupasthitaiḥ |yatrotpannā ’prahīṇāste tasmin vastuni saṃyutaḥ
|| 5.23 ||

atītāḥ pratyutpannāś ca rāgapratighamānā yasmin vastunyutpannā na ca prahīṇāstasmin vastuni
taiḥ saṃyuktaḥ |ete hi svalakṣaṇakleśatvānna sarvasyāvaśyaṃ sarvatrotpadyante |

sarvatrānāgatair ebhir mānasaiḥ

yatrāprahīṇāste iti varttate |anāgatairebhir eva rāgapratighamānairmanobhūmikaiḥ sarvatra vastuni
saṃyutastraiyadhvike |mānasānāṃ tryadhvaviṣayatvāt

svādhvike paraiḥ |

anyai rāgapratighairanāgatair anāgata eva vastuni saṃyuktaḥ | ke punar anye |ye pañca vijñānakāyikā
rāgāś ca pratighāś ca |utpattidharmabhir eva | tair eva tu

ajaiḥ sarvatra

anutpattidharmabhiḥ pañcavijñānakāyikair api sarvatra vastuni saṃyuktaḥ | traiyadhvike ’pi

śeṣais tu sarvaiḥ sarvatra saṃyutaḥ || 5.24 ||

ke punaḥ śeṣāḥ | dṛṣṭivicikitsā ’vidyāstraiyadhvikāḥ |taiḥ sarvair api sarvasminvastuni saṃyuktaḥ
|sāmānyakleśatvāt | yāvad aprahīṇā ityadhikāro ’nuvarttata eva |kiṃ punar idamatītānāgatam
ucyate ’styatha na |yadyasti sarvakālāstitvātsaṃskārāṇāṃ śāśvatatvaṃ prāpnoti |atha
nāsti | kathaṃ tatra tena vā saṃyukto bhavati visaṃyukto vā |na saṃskārāṇāṃ śāśvatatvaṃ pratijñāyate
vaibhāṣikaiḥ saṃskṛtalakṣaṇayogāt |pratijñāyate tu viśadaṃ

sarvakālāstitā

kiṃ kāraṇam |

uktatvāt

uktaṃ hi bhagavatā ’tītaṃ ced bhikṣavo rūpaṃ nābhaviṣyanna śrutavānāryaśrāvako ’tīte rūpe ’napekṣo
’bhaviṣyat |yasmāt tarhyastyatītaṃ rūpaṃ tasmācchrutavānāryaśrāvako ’tīte rūpe ’napekṣo
bhavati |anāgataṃ cedrūpaṃ nābhaviṣyat na śrutavānāryaśrāvako ’nāgataṃ rūpaṃ nābhyanandiṣyat
|yasmāt tarhyastyanāgataṃ rūpam iti” vistaraḥ |

dvayāt

“dvayaṃ pratītya vijñānasyotpāda” ity uktam | dvayaṃ katamat |cakṣū rūpāṇi yāvat mano dharmā
iti |asati vā ’tītānāgate tadālambanaṃ vijñānaṃ dvayaṃ pratītya na syāt |evaṃ tāvad āgamato
’styatītānāgataṃ yuktito ’pi |

sadviṣayāt

sati viṣaye vijñānaṃ pravartate nāsati |yadi cātītānāgataṃ na syād asadālambanaṃ vijñānaṃ syāt
|tato vijñānameva na syād ālambanābhāvāt |

phalāt |

yadi cātītaṃ na syāt śubhāśubhasya karmaṇaḥ phalamāyatyāṃ kathaṃ syāt |na hi phalotpattikāle
varttamāno vipākaheturastīti |tasmād astyevātītānāgatam iti vaibhāṣikāḥ |avaśyaṃ ca kilaitatsarvāstivādena
satā ’bhyupagantavyam | yasmāt

tadastivādāt sarvāstivādā iṣṭāḥ

ye he sarvam astīti vadanti atītamanāmataṃ pratyutpannaṃ ca te sarvāstivādāḥ |ye tu kecidasti
yat pratyutpannamadattaphalaṃ cātītaṃ karma kiñcinnāsti yaddattaphalamatītamanāgataṃ ceti
vibhajya vadanti te vibhajyavādinaḥ |kati caite sarvāstivādā ity āha

caturvidhāḥ || 5.25 ||te bhāvalakṣaṇāvasthā ’nyathā ’nyathikasaṃjñitāḥ |

bhāvānyathiko bhadantadharmatrātaḥ | sa kilāha |dharmasyādhvasu, pravartamānasya bhāvānyathātvaṃ
bhavati na dravyānyathātvam |yathā suvarṇabhājanasya bhittvā ’nyathā kriyamāṇasya saṃsthānānyathātvaṃ
bhavati na varṇānyathātvam |yathā ca kṣīraṃ dadhitvena pariṇamadrasavīryavipākān
parityajati na varṇam |evaṃ dharmo ’pyanāgatādadhvanaḥ pratyutpannamadhvānamāgacchannanāgatabhāvaṃ
jahāti na dravyabhāvam |evaṃ pratyutpannādatītamadhvānaṃ gacchan pratyutpannabhāvaṃ
jahāti na dravyabhāvam iti |

lakṣāṇānyathiko bhadantaghoṣakaḥ | sa kilāha |

dharmo ’dhvasu pravarttamāno ’tīto ’tītalakṣaṇayukto ’nāgatapratyutpannābhyāṃ lakṣaṇābhyāmaviyuktaḥ
|anāgato ’nāgatalakṣaṇayukto ’tītapratyutpannābhyāmaviyuktaḥ |evaṃ pratyutpanno ’pyatītānāgatābhyām
aviyuktaḥ |tadyathā puruṣa ekasyāṃ striyāṃ raktaḥ śeṣāsv avirakta iti |

avasthā ’nyathiko bhadantavasumitraḥ | sa kilāha |dharmo ’dhvasu pravartamāno ’vasthāmavasthāṃ
prāpyānyo ’nyo nidiśyate avasthāntarato na dravyāntarataḥ |yathaikā vartikā ekāṅke nikṣiptā
ekam ity ucyate śatāṅke śataṃ sahasrāṅke sahasram iti |

anyathānyathiko bhadantabuddhadevaḥ | sa kilāha |dharmo ’dhvasu pravartamānaḥ pūrvāparamapekṣyānyo
’nya ucyate avasthāntarato na dravyāntarataḥ |yathaikā strī mātā vocyate duhitā veti
|ity ete catvāraḥ sarvāstivādāḥ |

eṣāṃ tu prathamaḥ pariṇāmavāditvāt sāṃkhyapakṣe nikṣeptavyaḥ |

dvitīyasyādhvasaṃkaraḥ prāpnoti |sarvasya sarvakṣaṇayogāt |puruṣasya tu kasyāñcit striyāṃ rāgaḥ
samudācarati kasyāñcit kevalaṃ samanvāgama iti kim atra sāmyam |caturthasyāpyekasmin nevādhvani
trayo ’dhvānaḥ prāpnuvanti |atīte ’dhvani pūrvapaścimau kṣaṇāvatītānāgatau madhyamaḥ
kṣaṇaḥ pratyutpanna iti |evam anāgate ’pi | ata eṣāṃ sarveṣāṃ

tṛtīyaḥ śobhanaḥ

yo ’yamavasthā ’nyathikaḥ | tasya kila

adhvānaḥ kāritreṇa vyavasthitāḥ || 5.26 ||

yadā sa dharmaḥ kāritraṃ na karoti tadā ’nāgataḥ | yadā karoti tadā pratyutpannaḥ |yadā kṛtvā
niruddhastadā ’tīta iti | parigatametatsarvam | idaṃ tu vaktavyam |yadyatītam api dravyato
’styanāgatam iti |kasmāt tadatītam ity ucyate ’nāgatam iti vā |nanu coktamadhvānaḥ kāritreṇa
vyavasthitā iti |yady evaṃ pratyutpannasya tatsabhāgasya cakṣuṣaḥ kiṃ kāritram |phaladānapratigrahaṇam
|atītānām api tarhi sabhāgahetvādīnāṃ phaladānāt kāritraprasaṅgo ’rdhakāritrasya
veti lakṣaṇasaṃkaraḥ |idaṃ ca vaktavyam | tenaivātmanā sato dharmasya nityaṃ kāritrakaraṇe

kiṃ vighnaṃ

yena kadācit kāritraṃ karoti kadācinneti | pratyayānām asāmagrayam iti cet | na |nityamāstitvābhyupagamāt
| yac ca tat kāritramatītānāgataṃ pratyutpannaṃ cocyate

tat kathaṃ

kiṃ kāritrasyāpyanyadasti kāritram |atha tannaivātītaṃ nāpy anāgataṃ na pratyutpannamasti ca
|tenāsaṃskṛtatvān nityam astīti prāptam |ato na vaktavyaṃ yadā karitraṃ na karoti dharmastadā
’nāgata iti |

syād eṣa doṣo yadi dharmāt kāritramanyatsyāt | tattu khalu

nānyat

ato na bhavaty eṣa doṣaḥ | evaṃ tahi sa eva

adhvāyogaḥ

yadi dharma eva kāritraṃ kasmāt sa eva dharmastenaivātmanā vidyamānaḥ kadācid atīta ity ucyate
kadācid anāgata ityadhvanāṃ vyavasthā na sidhyati |kim atra na sidhyati |yo hy ajāto dharmaḥ
so ’nāgataḥ | yo jāto bhavati na ca vinaṣṭaḥ sa varttamānaḥ |yo vinaṣṭaḥ so ’tītaḥ iti
| etadevātra vaktavyam |yadi yathā varttamānaṃ dravyato ’sti tathā ’tītamanāgataṃ cāsti
|tasya

tathā sataḥ |ajātanaṣṭatā kena

tenaiva svabhāvena sato dharmasya katham idaṃ sidhyatyajāta iti yo vinaṣṭaḥ iti veti |kimasya
pūrvaṃ nāsīdyasyābhāvādajāta ity ucyate |kiṃ ca paścānnāsti yasyābhāvā dvinaṣṭa ity ucyate
|tasmān na sidhyati sarvathā ’pyatrādhvatrayam |yadyabhutvā bhavatīti neṣyate bhūtvā ca
punar na bhavatīti |yad apy uktaṃ “saṃskṛtalakṣaṇayogānna śāśvatatvaprasaṅga” iti |tadidaṃ
kevalaṃ vāṅmātramutpādavināśayorayogāt |nityaṃ ca nāmāsti sa dharmo na ca nitya ityapūrvaiṣā
vāco yuktiḥ |āha khalv api

“svabhāvaḥ sarvadā cāsti bhāvo nityaś ca neṣyate |na ca svabhāvād bhāvo ’nyo vyaktamīśvaraceṣṭitam
|”

yattūktamuktatvād iti | vayam api brūmo ’styatītānāgatam iti |atītaṃ tu yad bhūtapūrvam |anāgataṃ
yatsati hetau bhaviṣyati |evaṃ ca kṛtvā ’stīty ucyate na tu punar dravyataḥ |kaś caivam
āha | vartamānavat tad astīti | katham anyathā ’sti |atītā nāgatātmanā |idaṃ punas tavopasthitam
|kathaṃ tadatītamanāgataṃ cocyate yadi nityam astīti |tasmāt bhūtapūrvasya ca hetorbhāvinaś
ca phalasya bhūtapūratāṃ bhāvitāṃ ca jñāpayituṃ hetuphalāpavādadṛṣṭipratiṣedhārthamuktaṃ
bhagavatā “astyatītamastyanāgatam” iti |astiśabdasya nipātatvāt |yathā ’sti dīpasya
prāgabhāvo ’sti paścād abhāva iti vaktāro bhavanti yathā cāsti niruddhaḥ sa dīpo na
tu mayā nirodhita iti |evam atītānāgatamapyastītyuktam |anyathā hy atītānāgatabhāva eva na
sidhyet |yat tarhi laguḍaśikhīyakānparivrājakānadhikṛṭyoktaṃ bhagavatā “yatkarmābhyatītaṃ
kṣīṇaṃ niruddhaṃ vigataṃ vipariṇataṃ tadastīti” |kiṃ te tasya tasya karmaṇo bhūtapūrvatvaṃ
necchanti sma |tatra punas tadāhitaṃ tasyāṃ saṃtatau phaladānasāmarthyaṃ saṃdhāyoktam |anyathā
hi svena bhāvena vidyamānamatītaṃ na sidhyet |itthaṃ caitadevaṃ yat paramārthaśūnyatayāmuktaṃ
bhagavatā “cakṣurutpadyamānaṃ na kutaścidāgacchati nirudhyamānaṃ na kvacitsaṃnicayaṃ
gacchati |iti hi bhikṣavaś cakṣurabhūtvā bhavati bhūtvā ca pratigacchatīti”yadi cānāgataṃ
cakṣuḥ syānnoktaṃ syād bhūtvā na bhavatīti |varttamāne ’dhvanyabhūtvā bhavatīti cet
na |adhvano bhāvādanarthāntaratvāt |atha svātmanyabhūtvā bhavati | siddhamidamanāgataṃ cakṣur
nāstīti |yad apy uktaṃ “dvayaṃ pratītya vijñānasyotpādāditi idaṃ tāvad iha saṃpradhāryam
|yanmanaḥ pratītya dharmaś cotpadyate manovijñānaṃ kiṃ tasya yathā manojanakaḥ pratyaya
evaṃ dharmā āhosvidālambanamātraṃ dharmā iti |yadi tāvat janakaḥ pratyayo dharmāḥ kathaṃ
yadanāgataṃ kalpasahasreṇa bhaviṣyati vā na vā tadidānīṃ vijñānaṃ janayiṣyati |nirvāṇaṃ ca
sarvapravṛttinirodhājjanakaṃ nopapadyate | athālambanamātraṃ dharmā bhavanti |atītānāgatamapyālambanaṃ
bhavatīti brūmaḥ | yadi nāsti kathamālambanam |atredānīṃ brūmaḥ |yadā tadālambanaṃ
tathāsti kathaṃ tadālambanam abhūt bhaviṣyati ceti |na hi kaścid atītaṃ rūpaṃ vedanāṃ
vā smarannastīti paśyati |kiṃ tarhi | abhūditi |yathā khalv api varttamānaṃ rūpamanubhūtaṃ
tathā tadatītaṃ smaryate |yathā cānāgataṃ varttamānaṃ bhaviṣyati tathā buddhyā gṛhyate
|yadi ca tattathaivāsti vartamānaṃ prāpnoti |atha nāsti |asadapyālambanaṃ bhavatīti siddham
| tadeva tadvikīrṇam iti cet | na |vikīrṇasyāgrahaṇāt | yadi ca tattadeva rūpaṃ kevalaṃ
paramāṇuśo vibhaktam |evaṃ sati paramāṇavo nityāḥ prāpnuvanti |paramāṇusaṃcaryāvabhāgamātraṃ
caivaṃ sati prāpnoti |na tu kiñcidutpadyate nāpi nirudhyata ityājīvikavāda ālambito bhavati
|sūtraṃ cāpaviddhaṃ bhavati “cakṣurutpadyamānaṃ na kutaścidāgacchatīti” vistaraḥ |aparamāṇusaṃcitānāṃ
vedanādīnāṃ kathaṃ vikīrṇatvam |te ’pi ca yathotpannānubhūtāḥ smaryante
|yadi ca te tathaiva santi nityāḥ prāpnuvanti |atha na santi |asadapyālambanam iti siddham
|yadyasadapyālambanaṃ syāt trayodaśamapyāyatanaṃ syāt |atha trayodaśamāyatanaṃ nāstītyasya
vijñānasya kimālambanam |etad eva nāmalambanam | evaṃ tarhi nāma eva nāstīti pratīyeta |yaś
ca śabdasya prāgabhāvamālambate kiṃ tasyālambanam |śabda eva |evaṃ tarhi yaḥ śabdābhāvaṃ
prārthayate tasya śabda eva kartavyaḥ syāt |anāgatāvasya iti cet |sati kathaṃ nāstibuddhiḥ
|vartamāno nāstīti cet | na | ekatvāt |yāvat ā tasya viśeṣastasyābhūtvābhāvasiddhiḥ |tasmād
ubhayaṃ vijñānasyālambanam bhāvaścābhāvaś ca |yat tarhi bodhisattvenoktam “yat tat loke
nāsti tad ahaṃ jñāsyāmi vā drakṣyāmi vā nedaṃ sthānaṃ vidyata” iti |apare ābhimānikā bhavanty
asantamapyavabhāsaṃ santaṃ paśyanti |ahaṃ tu santam evāstīti paśyāmītyayaṃ tatrābhiprāyaḥ
|itarathā hi sarvabuddhīnāṃ sadālambanatve kuto ’sya vimarśaḥ syāt ko vā viśeṣaḥ |itthaṃ
caitadevam |yadanyatra bhagavatoktam “etat bhikṣur mama śrāvako yāvat sa mayā kalpamavoditaḥ
sāyaṃ viśeṣāya paraiṣyati |sāyamavoditaḥ kalpaṃ viśeṣāya paraiṣyati |sacca sato
jñāsyati asaccāsataḥ sottarañca sottarataḥ anuttaraṃ cānurattarata” iti |tasmād ayamapyahetuḥ
| sadālambanatvād vijñānasyeti |yadaṣyuktaṃ phalāditi |naiva hi sautrāntikā atītāt karmaṇaḥ
phalotpatti varṇayanti |kiṃ tarhi | tatpūrvakātsaṃtānaviśeṣādityātmavādapratiṣedhe saṃpravedayiṣyāmaḥ
|yasya tvatītānāgataṃ dravyato ’sti tasya phalaṃ nityam evāstīti kiṃ tatra
karmaṇaḥ sāmarthyam |utpādane sāmarthyam | utpādastarhyabhūtvā bhavatīti siddham |atha
sarvameva cāsti | kasyedānīṃ kva sāmarthyam |vārṣagaṇyavādaś caivaṃ dyotito bhavati |“yadastyastyeva
tat | yannāsti nāsty eva tat | asato nāsti saṃbhavaḥ |sato nāsti vināśa” iti |
vartamānīkaraṇe tarhi sāmarthyam |kimidaṃ varttamānīkaraṇaṃ nāma |deśāntarākarṣaṇam cet |
nityaṃ prasaktam | arūpiṇāṃ ca kathaṃ tat |yac ca tadākarṣaṇaṃ tadabhūtvā bhūtam |svabhāvaviśeṣaṇaṃ
cet siddhamabhūtvā bhavanam |tasmān naivaṃ sarvāstivādaḥ śāsane sādhurbhavati |yadatītānāgataṃ
dravyato ’stīti vadati |evaṃ tu sādhurbhavati | yathā sūtre sarvamastītyuktaṃ
tathā vadati |kathaṃ ca sūtre sarvamastītyuktam | “sarvam astīti brāhmaṇa yāvad eva dvādaśāyatanānīti”
|adhvatrayaṃ vā |yathā tu tadasti tathoktaṃ athāsatyatītātānāgate kathaṃ tena
tasminvā saṃyukto bhavati |tajjataddhetvanuśayabhāvāt kleśena tadālambane kleśānuśayabhāvādvastuni
saṃyukto bhavati |asty eva tvatītānāgatam iti vaibhāṣikāḥ |yatra netum śakyate
tatrātmakātmanaivaṃ veditavyam |

gambhīrā khaludharmatā || 5.27 ||

nāvaśyaṃ tarhy asādhyā bhavatīti | asti paryāyo yadutpadyate tannirudhyate |rūpamutpadyate rūpaṃ
nirudhyate | asti paryāyo ’nyadutpadyate ’nyannirudhyate |anāgatamutpadyate varttamānaṃ
nirudhyate |adhvā ’pyutpadyate | utpadyamānasyādhvasaṃgṛhītatvāt |adhvano ’pyutpadyate
| anekakṣaṇikatvād anāgatasyādhvanaḥ |gatametat yatprasaṅgenāgatam |

idānīm idaṃ vicāryate | yadvastu prahīṇaṃ visaṃyuktaḥ sa tasminvastuni |yatra vā visaṃ yuktaḥ
prahīṇaṃ tasya tadvastviti |yatra tāvad visaṃyuktaḥ prahīṇaṃ tasya tadvastu |syāt u prahīṇaṃ
na ca tatra visaṃyuktastadyathā

prahīṇe duḥkhadṛggheye saṃyuktaḥ śeṣasarvagaiḥ |prāk prahīṇe prakāre ca śeṣaistadviṣayairmalaiḥ
|| 5.28 ||

duḥkhajñāne samutpanne samudayajñāne ’nutpanne duḥkhadarśanaprahātavyo nikāyaḥ prahīṇo bhavati
|tasmin prahīṇe tadālambanaiḥ samudayadarśanaprahātavyaiḥ sarvatragaiḥ saṃyuktaḥ |bhāvanāprahātavye
’pi nikāye navānāṃ prakārāṇāṃ yaḥ prakāraḥ prāk prahīṇastasmin prahīṇe ’pi śeṣaistadālambanaiḥ
kleśaiḥ saṃyukto veditavyaḥ |

kasmin vastuni katyanuśayā anuśerata iti etatpratipadamabhidhīyamānaṃ bahutaraṃ vaktavyaṃ jāyate
|tasmāt piṇḍavibhāṣāṃ kurvanti |katham alpenālpena yatnena mahato mahataḥ praśnaughān
pratipādyemahīti |samāsata ime ṣoḍaśa dharmāḥ kāmarūpārupyāvacarāḥ pañcaprakārāḥ anāsravāś
ca |cittāny api ṣoḍaśa etānyeva |tatra katamo dharmaḥ kasya cittasyālambanam iti jñātvā
amuṣminniyanto ’nuśayā anuśerata ityetadabhyūhitavyam |tatra tāvat

duḥkhahetudṛgabhyāsapraheyāḥ kāmadhātujāḥ |svakatrayaikarūpāptāmalavijñānagocarāḥ || 5.29 ||

svakaṃ ca tattrayaṃ ca svakatrayam |ekaṃ ca tadrūprāptaṃ ca ekarūpāptam |eṣā vigrahajātiḥ |kāmāvacarās
tāvad duḥkhasamudayadarśanaheyā bhāvanāheyāś ca dharmāḥ pañcānāṃ cittānām ālambanam
|svadhātukānāṃ trayāṇāṃ teṣām eva ūrdhvadhātukasyaikasya bhāvanāheyasyaiva anāsravasya
ceti |

svadādharatrayordhvaikāmalānāṃ rūpadhātujāḥ |

rūpāvacarās ta eva triprakārā dharmā aṣṭānāṃ cittānām ālambanam |svadhātukānāṃ trayāṇāṃ teṣām
eva |adharadhātukānāṃ trayāṇāṃ teṣām eva |ūrdhvadhātukasyaikasya bhāvanāheyasyaiva |anāsravasya
ceti |

ārupyajāstridhātvāptatrayānāsravagocarāḥ || 5.30 ||

ārūpyāvacarāsta eva triprakārā dharmā daśānāṃ cittānām ālambanam |traidhātukānāṃ triprakārāṇāṃ
teṣām eva |anāsravasya ceti |uktāstraidhātukā duḥkhasamudayadarśanaheyā bhāvanāheyāś ca
dharmāḥ |

