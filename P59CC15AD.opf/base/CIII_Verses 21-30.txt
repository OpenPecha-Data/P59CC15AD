atha ka ime ’vidyādayaḥ |

pūrvakleśā daśā ’vidyā

yā pūrvake janmani kleśāvasthā sehāvidyety ucyate |sāha caryāttadvaśena teṣāṃ samudācārāc ca
|rājāgamanavacane tadanuyātrikā gamanasiddhavat |

saṃskārāḥ pūrvakarmaṇaḥ |

daśeti varttate |pūrvajanmanyeva yā puṇyādikarmāvasthā seha saṃskārā ityucyante yasya karmaṇa
iha vipākaḥ |

saṃdhiskandhāstu vijñānaṃ

mātuḥ kukṣī pratisaṃdhikṣaṇe pañca skandhā vijñānam |

nāmarūpamataḥ param || 3.21 ||prāk ṣaḍāyatanotpādāt

saṃdhicittāt pareṇa yāvat ṣaḍāyatanaṃ notpadyate sā ’vasthā nāmarūpaṃ tāvat ṣaḍāyatanam ity
ucyate |prakcaturāyatanotpādādini vaktavye ṣaḍāyatanavacanaṃ tadā tadvyavasthāpanāt |

tatpūrvaṃ trikasaṃgamāt |

utpanne ṣaḍāyatane sāvasthā tāvat ṣaḍāyatanam ity ucyate yāvad indriyaviṣayavijñānatrikasaṃnipātaḥ
|

sparśaḥ prāksukhaduḥkhādikāraṇajñānaśaktitaḥ || 3.22 ||

trayāṇāṃ saṃnipātāt sparśo bhavati |sa yāvad vedanātrayakāraṇaparicchedena samartho bhavati
sā ’vasthā sparśa ity ucyate |paricchedasāmarthye sati

vittiḥ prāk maithunāt

vedanāvasthā yāvanmaithunarāgo na samudācarati |

tṛṣṇā bhogamaithunarāgiṇaḥ |

kāmaguṇamaithunarāgasamudācārāvasthā tṛṣṇety ucyate yāvanna tadviṣayaparyeṣṭimāpadyate |

upādānaṃ tu bhogānāṃ prāptaye paridhāvataḥ || 3.23 ||

yasyām avasthāyāṃ viṣayaprāptaye paryeṣṭimāpannaḥ sarvato dhāvatyasāvavasthā upādānam ity ucyate
|tathā ca paridhāvan

sa bhaviṣyat bhavaphalaṃ kurute karma tat bhavaḥ |

sa viṣayāṇāṃ prāptihetoḥ paridhāvan paunarbhavikaṃ karmopacinoti so ’sya bhavaḥ |tena hi karmaṇā
punar itaḥ pracyutasyāyatyāṃ pratisaṃdhirbhavati | yo ’sau

pratisaṃdhiḥ punar jātiḥ

yad eveha vijñānāṅgaṃ tadevāsyānyatra janmani jātiḥ | tat ūrdhvaṃ

jarāmaraṇamā vidaḥ || 3.24 ||

jāteḥ pareṇa yāvad edanāvasthā jarāmaraṇam |yānyeveha catvāryaṅgāni nāmarūpaṣaḍāyatanasparśavedanāstānyevānyatra
jarāmaraṇamityetāni dvādaśāṅgāni |sa caiṣa pratītyasamutpādaś caturvidha
ucyate |kṣaṇikaḥ prakarṣikaḥ sāṃbandhikaḥ āvasthikaś ca | kathaṃ kṣaṇikaḥ |ekasmin khalv
api kṣaṇe dvādaśāṅgāni bhavanti |tadyathā lobhavaśena prāṇinaṃ jīvitād vyaparopayet |yo
mohaḥ sā ’vidyā | yā cetanā te saṃskārāḥ | vastuprativijñaptirvijñānam |vijñānasahabhuvaś
catvāraḥ skandhā nāmarūpam |nāmarūpe vyavasthāpitāni indriyāṇi ṣaḍāyatanam |ṣaḍḍāyatanābhinipātaḥ
sparśaḥ | sparśānubhavanaṃ vedanā |yo lobhaḥ sa tṛṣṇā |tatsaṃprayuktāni paryavasthānāni
upādānam |tatsamutthitaṃ kāyavākkarma bhavaḥ |teṣāṃ dharmāṇām utsarjanaṃ jātiḥ parīpāko
jarā bhaṅgo maraṇam iti |punar āhuḥ |kṣaṇikaḥ sāṃbandhikaś ca yathā prakaraṇeṣu “pratītyasamutpādaḥ
katamaḥ |sarve saṃskṛtā dharmā” iti |āvasthiko dvādaśa pañcaskandhikā avasthā
nirantarajanmatrayasaṃbaddhāḥ |sa eva prākarṣikaḥ | eṣāṃ katamo ’yamabhipreto bhagavataḥ
|

āvasthikaḥ kileṣṭo ’yaṃ

yadyaṅgamaṅgaṃ pañca skandhāḥ kiṃ kāraṇam avidyādīneva dharmān kīrttayati sma |

prādhānyat tv aṅgakīrtanam |

avidyāpradhānām avasthāmavidyāṃ jagāda saṃskārapradhānāṃ saṃskārānyāvajjarāmaraṇamityadoṣaḥ
|kiṃ punaḥ kāraṇaṃ sūtre dvādaśāṅga uktaḥ prakaraṇeṣv anyathā “pratītyasamutpādaḥ katamaḥ
|sarve saṃskṛtā dharmā” iti |abhiprāyikaḥ sūtre lākṣaṇiko ’bhidharmaḥ |tathāvasthikaḥ kṣaṇikaḥ
prākarṣikaḥ sāṃbandhikaḥ sattvākhyo ’sattvākhyaśceti bhedaḥ |kimarthaṃ punaḥ sūtre sattvākhya
eva |

pūrvāparāntamadhyeṣu saṃmohavinivṛttaye || 3.25 ||

ata eva ca trikāṇḍaḥ |tatra pūrvāntasaṃmoho yata iyaṃ vicikitsā kiṃ nva hamabhūvamatīte ’dhvani
āhosvinnābhūvaṃ ko nvahamabhūvaṃ kathaṃ nvahamabhūvam iti |aparāntasaṃmoho yata iyaṃ vicicitsā
kiṃ nu bhaviṣyāmyanāgate ’dhvanīti vistaraḥ |madhyasaṃmoho yata iyaṃ vicikitsā kimsvididaṃ
ke santaḥ ke bhaviṣyāma iti |etasya trividhasya saṃmohasya vyāvarttanārthaṃ sattvākhya
eva trikāṇḍaś ca pratītyasamutpāda upadiṣṭaḥ sūtre yathākramamavidyā saṃskārāś ca jātirjarāmaraṇaṃ
ca vijñānaṃ yāvat bhavaś ca |tathā hi sūtra evoktaṃ “yataś ca bhikṣavo bhikṣuṇā
pratītyasamutpādaś ca pratītyasamutpannāś ca dharmā evaṃ yathābhūtaṃ samyak prajñayā
dṛṣṭā bhavanti |sa na pūrvāntaṃ pratisarati kiṃ nv aham abhūvam atīte ’dhvanīti” vistaraḥ
|tṛṣṇopādānabhavā apy aparāntasaṃmohavyāvartanārtham ity apare |tasyaiva hy ete hetava iti
sa punar eṣa dvādaśāṅgaḥ pratītyasamutpādas trisvabhāvo veditavyaḥ |

kleśakarmavastūni | tatra

kleśāstrīṇi

trīṇyaṅgāni kleśasvabhāvānyavidyātṛṣṇepādānāni |

dvayaṃ karma

aṅgadvayaṃ karmasvabhāvaṃ saṃskārā bhavaś ca |

sapta vastu

saptāṅgāni vastusvabhāvāni vijñānanāmarūpaṣaḍāyatanasparśavedanājātijarāmaraṇāni |kleśakarmāśrayatvāt
| yathā ca vastu saptāṅgāni

phalaṃ tathā |

saptaivāṅgāni phalabhūtāni | śeṣāṇi pañca hetubhūtāni |karmakleśasvabhāvabhūtatvāt |kiṃ punaḥ
kāraṇaṃ madhye phalahetū viśālitau |vastunaḥ pañcadhā bhedāt |kleśasya dvidhā | anāgate
’dhvani phalaṃ saṃkṣiptaṃ dvidhā bhedāt |atīte ’dhvani heturekamukhakleśopadeśāditi |

phalahetvabhisaṃkṣepo dvayor madhyānumānataḥ || 3.26 ||

madhyenaiva hi pūrvāntāparāntayor api hetuphalavistaraḥ śakyo ’numānum iti noktaḥ |punar aparātmakaṃ
hi yatnaṃ mā kāryam iti |yadi khalu dvādaśāṅga eva pratītyasamutpāda evaṃ satyavidyāyā
anupadiṣṭahetukatvād ādimān saṃsāraḥ prāpnoti jarāmaraṇasya cānupadiṣṭaphalatvād antavān
|aṅgāntaraṃ vā punar upasaṃkhyātavyaṃ tasyāpy anyasmād ity anavasthāprasaṅgaḥ |nopasaṃkhyātavyam
| yasmād upadarśito ’tra bhagavatā

kleśāt kleśaḥ kriyā caiva tato vastu tataḥ punaḥ |vastukleśāś ca jāyante bhavāṅganāmayaṃ nayaḥ
|| 3.27 ||

kleśāt kleśo jāyate tṛṣṇāyā upādānam | kleśāt karma |upādānāt bhavo ’vidyāyāś ca saṃskārā |karmavastusaṃskārebhyo
vijñānaṃ bhavāc ca jātiḥ |vastuno vastuvijñānānām arūpaṃ yāvat sparśādvedanā
jāteś ca jarāmaraṇam |vastunaḥ kleśo vedanāyā stṛṣṇeti |yasmād eṣa nayo vyavasthito
bhavāṅgānāṃ tasmād avidyā ’pi kleśasvabhāvā vastunaḥ kleśādveti jñāpitaṃ bhavati |vedanāvaśāc
ca jarāmaraṇavastunaḥ punaḥ kleśo bhāvīti nātra punaḥ kiñcidupasaṃkhyeyam |“evamasya
kevalasya mahato duḥkhaskandhasya samudayo bhavatīti” vacanāt |anyathā hi kimasya sāmarthyaṃ
syāt |ayoniśomanaskārahetukā ’vidyoktā sūtrāntare | avidyāhetukaścāyoniśomanaskāraḥ |sa
cehāpyupādānāntarbhūtatvād ukto bhavatīti apare |kathamayoniśomanaskārasyopādāne ’ntarbhāvaḥ
|yadi saṃprayogataḥ | tṛṣṇā ’vidyayor api tasyāntarbhāvaprasaṅgaḥ |saty api cāntarbhāve
kathamatredaṃ jñāpitaṃ bhavaty ayoniśomanaskārahetukā avidyeti |yadi tarhy antarbhāvenaiva
hetuphalabhāvo vijñāyate tṛṣṇā ’vidyayor api tarhi tatrāntarbhāvā daṅgantaratvaṃ śakyamakarttum
|anyaḥ punar āha |ayoniśo manaskāro heturavidyāyā uktaḥ sūtrāntare |sa cāpi sparśakāle
nirdiṣṭaḥ |“cakṣuḥ pratītya rūpāṇi cotpadyate āvilo manaskāro mohaja” iti |vedanākāle
cāvaśyamavidyayā bhavitavyam |“avidyāsaṃsparśajaṃ veditaṃ pratītyotpannā tṛṣṇeti” sūtrāntarāt
|ataḥ sparśakāle bhavannayoniśomanaskāro vedanāsahavarttinyā avidyāyāḥ pratyayabhāvena
siddha iti nāsty ahetukatvamavidyāyā na cāṅgāntaram upasaṃkhyeyam |na cāpy anavasthāprasaṅgaḥ
|tasyāpyayoniśomanaskārasya punar mohajavacanādāvilo manaskāro mohaja iti |tattarhyetadantyatroktamiha
punar vaktavyam | na vaktavyam | kathamanucyamānaṃ gamyate |yuktitaḥ
| kayā yuktyā |na hi niravadyā vedanā tṛṣṇāyāḥ pratyayībhavatyarhatāṃ na cāvīparītaḥ sparśaḥ
kliṣṭāyā vedanāyāḥ |naca punar niravadyasyārhataḥ sparśo viparīta ityanayā yuktyā |atiprasaṅga
evaṃ prāpnoti |yauvat yuktyā saṃbhavati tāvad anuktam gamyata iti |tasmān na bhavaty
ayaṃ parihāraḥ |acodyam eva tv etad |avidyājarāmaraṇayoḥ pareṇāṅgantarānabhidhānātsaṃsārasyādyantavattvaprasaṅgaḥ
|na cāparipūrṇo nirdeśa iti | kiṃ kāraṇam |pravṛttisaṃmūḍebhyo
vineyebhyaḥ kathaṃ paralokād ihaloka ihalokāc ca punaḥ paralokaḥ saṃbadhyata ityetāvato ’trārthasya
vivakṣitatvāt |etasya ca pūrvam evoktatvāt |

pūrvāparāntamadhyeṣu saṃmoha vinivṛttaye” |

uktaṃ bhagavatā “pratītyasamutpādaṃ vo bhikṣavo deśayiṣyāmi pratītyasamutpannāṃś ca dharmānityathaka
eṣāṃ viśeṣaḥ |śāstratastāvanna kaścit |ubhyaṃ hi sarve saṃskṛtā dharmā iti |katham
idānīm anutpannā evānāgatāḥ pratītyasamutpannā ityucyante |kathaṃ tāvad akṛtā evānāgatāḥ
saṃskṛtā ucyante |ābhisamskārikayā cetanayā cetitatvāt |anāsravāḥ katham |te ’pi cetitāḥ
kuśalayā cetanayā prāptiṃ prati | nirvāṇe ’pi prasaṅgaḥ |tajjātīyatvāt tattatraivātideśo yathā
naca tāvad rūpyate rūpaṃ cocyate tajjātīyatvād ityadoṣaḥ |sūtrābhiprāyastvayam ucyate
|

heturatra samutpādaḥ samutpannaṃ phalaṃ matam |

hetubhūtamaṅgapratītyasamutpādaḥ samutpadyate ’smāditi dṛtvā phalabhūtamaṅga pratītyasamutpannam
|evaṃ sarvāṇyaṅgānyubhayayathā sidhyanti | hetuphalabhavāt |na caivaṃ satyavyavasthā
bhavanty apekṣābhedāt |yadapakṣaya pratītyasamutpādo na tadevāpekṣya pratītyasamutpannaṃ hetuphalavat
pitṛputravacca |sthavirapūrṇāśaḥ kilāha syāt pratīyasamutpādo na pratītyasamutpannā
dharmā iti |catuṣkoṭikaḥ |prathamā koṭiranāgatā dharmāḥ | dvitīyā ’rhataś caramāḥ |tṛtīyā
tadanye ’tītapratyupannā dharmāḥ |caturthya saṃskṛtā dharmā iti | atra tu sautrāntikā
vijñāpayanti |kiṃ khalv etā iṣṭaya ucyante yā yasyeṣṭirāhosvitsūtrārthaḥ |sūtrārtha ity
āha |yadi sūtrārtho naiṣa sūtrārthaḥ |kathaṃ kṛtvā |yat tāvad uktamā “vasthika eṣa pratītyasamutpādo
dvādaśa pañcaskandhikā avasthā dvādaśaṅgānī” tyetadutsūtram |sūtre ’nyathā nirdeśād
|“avidyā katamā | yat tat pūrvānte ’jñānam” iti vistareṇa |yac ca nītārthaṃ na tat punar
neyaṃ bhavatīti naiṣa sūtrārthaḥ |na vai sarvaṃ nirdeśato nītārthaṃ bhavati |yathāpradhānaṃ
cāpi nirdeśāḥ kriyante |tadyathā hastipadopame “pṛthivīdhātuḥ katamaḥ” ity adhikṛtyāha
“keśā romāṇīti” |santi ca tatrānye ’pi rūpādayaḥ | evam atrāpi yathāpradhānaṃ nirdeśaḥ
syāt |aupasaṃhāra eṣaḥ | na hi tatra keśādayaḥ pṛthivīdhātunā nirdiśyante |yata eṣām aparipūrṇo
nirdeśaḥ syād api tu keśādibhir eva pṛthivīdhātuḥ tatra nirdeśyate |na ca keśādīn abhyatītyāpy
asti pṛthivīdhātur iti saṃpūrṇa evāsya nirdeśaḥ |evam ihāpy avidyādīnāṃ paripūrṇa
eva nirdeśo na sāvaśeṣaḥ |nanu cābhyatītyāpi keśādīn aśrukheṭa śiṅghāṇakā diṣv asti pṛthivīdhātuḥ
|so ’pi nirdiṣṭa eveti |yadva “ punar anyad apy asmin kāye khakūkhaṭaṃ kharagatam
iti vacanāt bhavatu vā tathaivāvidyāvaśeṣo yadi śakyate darśayitum |jātyantarasya tv avidyāyāṃ
kiṅkṛtaḥ prakṣepaḥ |yady api ca tāsv avasthāsu pañca skandhā vidyante yasya tu bhāvābhāvayor
yasya bhāvābhāvaniyamaḥ tadevāṅgaṃ vyavasthāpayitum |saty api ca pañcaskandhake
’rhataḥ saṃskārā na bhavanti pañcaskandhahetukāḥ |kiṃ tarhi avidyāhetukā eva |tathā puṇyāpuṇyāneñjyopagaṃ
ca vijñānaṃ tṛṣṇā dayaś ceti |yathānirdeśam eva sūtrārthaḥ |yad apy uktaṃ
“hetur atra samutpādaḥ samutpannaṃ phalaṃ yāvac catuṣkoṭika” iti |etad apy utsūtram | sūtre
’nyathā nirdeśāt | “pratītyasamutpādaḥ katamaḥ |yad utāsmin satīdaṃ bhavatīti vistareṇoktvā
iti yā ’tra dharmatā dharmasthititā yāvad aviparyastatā ayam ucyate pratītyasamutpāda”
iti |dhrmatā ca nāma dharmajātiḥ dharmāṇāṃ śailiḥ |ato yeyaṃ dharmatā ya eṣa niyamaḥ | avidyāyām
eva satyāṃ saṃskārā bhavanti nonyathā |eṣa pratītyasamutpādo na hetur eva |yad api
catuṣkoṭikamuktaṃ tatra yady anāgatāḥ dharmā na pratītyasamutpannāḥ sūtraṃ virudhyate |pratītyasamutpannā
dharmāḥ katame |avidyā yāvajjātiḥ jarāmaraṇam |”tayo ranāgatādhvavyavasthānaṃ
naiṣṭavyam iti trikāṇḍavyavasthā bhidyate |asaṃskṛtaḥ pratītyasamutpāda iti nikāyāntarīyāḥ
|“utpādād vā tathāgatānām anutpādād vā sthitaiveyaṃ dharmateti” vacanāt |tad etad abhiprāyavaśād
evaṃ ca na caivam |kathaṃ tāvad evaṃ kathaṃ vā naivam |yady ayam abhiprāya utpādadvā
tathāgatānām anutpādād vā nityam avidyādīn pratītya saṃskārādīnām anutpādo na kadācid
apratītyānyadvā pratītyāto nitya iti evam etaditi pratigrāhyam |athāyam abhiprāyaḥ pratītyasamutpādo
nāma kiñcit bhāvāntaraṃ nityam astīti |naitad evam iti pratiṣeddhavyam |kiṃ
kāraṇam | utpādasya saṃskṛtalakṣaṇatvāt |na ca nityaṃ bhāvāntaram anityasya lakṣaṇaṃ yujyate
|utpādaś ca nāmotpattur bhavatīti ko ’syāvidyādibhir abhisambandho yatasteṣāṃ pratītyasamutpāda
ity ucyeta |padārthaś cāsamartho bhavatīti nityaśa nāma pratītyasamutpādaś ceti
|

atha pratītyasamutpāda iti kaḥ padārthaḥ |pratiḥ prāptyartha eti gatyarthaḥ |upasargavaśena
dhātvarthapariṇāmāt prāpyeti yo ’rthaḥ so ’rthaḥ pratītyeti |padiḥ sattārthaṃ samutpūrvaḥ
prādurbhāvārthaḥ |tena prātyayaṃ prāpya samudbhavaḥ pratītyasamutpādaḥ |na yukta eṣa padārthaḥ
| kiṃ kāraṇam |ekasya hi karttur dvayoḥ kriyayoḥ pūrvakālāyāṃ kriyāyāṃ kṛtvā vidhir bhavati
|tadyathā snātvā bhuṅkta iti |na cāsau pūrvam utpādāt kaścid asti yaḥ pūrvaṃ pratītyottarakālam
utpadyate |na cāpy akartu kāsti kriyeti |āha cātra

“pratyeti pūrvamutpādādyadyasattvānna yujyate |saha cet ktvā na siddho ’tra pūrvakālavidhānata”
iti ||

naiṣa doṣaḥ | idaṃ tāvad yaṃ praṣṭavyaḥ śābdikaḥ |kima vastho dharmaḥ utpadyate varttamāna utāho
’nāgate iti |kiṃ cātaḥ | yadi varttamāna utpadyate |kathaṃ varttamāno yadi notpannaḥ
|utpannasya vā punar utpattāvanavasthāprasaṅgaḥ |athānāgata utpadyate katham asataḥ kartṛtvaṃ
siddhaty akartṛkā vā kriyeti |ato yadavastha utpadyate tadavastha eva pratyeti |kim avasthaś
cotpadyate | utpādābhimukho ’nāgataḥ |tadavastha eva pratyayaṃ pratyetīty ucyate |aniṣpannaṃ
cedaṃ yaduta śābdikīyaṃ kartṛkriyāvyavasthānaṃ bhavatītyeṣa karttā bhūtirityeṣā
kriyā |na cātra bhaviturarthāt bhūtimanyāṃ kriyāṃ paśyāmaḥ |tasmād acchalaṃ vyavahāreṣu |
eṣa tu vākyārthaḥ |asmin satyasya bhāvaḥ asyotpādād idam utpadyata iti yo ’rthaḥ so ’rthaḥ
pratītyasamutpāda iti |āha cātra

“asannutpadyate yadvat pratyety api tathā ’tha san |utpanna utpadyata ityaniṣṭhā ’san purā ’pi
vā ||sahakāle ’pi ca ktvā ’sti dīpaṃ prāpya tamo gatam |āsyaṃ vyādāya śete ca paścāccetkiṃ
na saṃvṛte ||”

anye punar asya codyasya parihārārthamanyathā parikalpayanti |pratirvīpsārthaḥ |itau sādhava
ityā anavasthāyinaḥ | utpūrvaḥ padiḥ prādurbhāvārthaḥ |tāṃ tāṃ kāraṇa sāmagrīṃ prati ityānāṃ
samavāyenotpādaḥ pratītyasamutpāda iti |eṣā tu kalpanā ’traiva kalpyate |iha kathaṃ bhaviṣyati
“cakṣuḥ pratītya rūpāṇi cotpadyate cakṣurvijñānamit” iti |kimarthaṃ punar bhagavān
paryāyadvayamāha “asmin satīdaṃ bhavati asyotpādād idam utpadyate” iti |avadhāraṇārtham
|yathā ’nyatrāha “avidyāyāṃ satyāṃ saṃskārā bhavanti nānyatrāvidyāyāḥ saṃskārā” iti |aṅgaparaṃparāṃ
vā darśayitum |asminnaṅge satīdaṃ bhavati asya punar aṅgasyotpādād idam utpadyata
iti |janmaparaṃparāṃ vā |pūrvānte sati madhyānto bhavati madhyāntasyotpādādaparānta utpadyata
iti |sākṣāt pāraṃparyeṇa pratyayabhāvaṃ darśayati |kadācid dhi samanantaramavidyāyāḥ
saṃskārā bhavanti kadācit pāraṃparyeṇeti |ahetunityahetuvādapratiṣedhārthamity apare |nāsati
heto bhāvo bhavati na cānutpattimato nityāt prakṛtipuruṣādikātkiñcidutpadyata iti |asyāṃ
tu kalpanāyāṃ pūrvapadasya grahaṇamanarthakaṃ prāpnoti |asyotpādādimutpadyata ityanenaivobhayavādapratiṣedhasiddheḥ
|santi tarhi kecidya ātmani satyāśrayabhūte saṃskārādīnāṃ bhāvaṃ
parikalpayanti avidyādīnāṃ cotpādāttadutpattim |atastām kalpanāṃ paryudāsayitumidaṃ nirdhārayāṃvabhūva
yasyaivotpādādyadutpadyate tasminn eva sati tat bhavati nānyasmin |yadutā
“vidyāpratyayāḥ saṃskārāḥ yāvad evamasya kevalasya mahato duḥkhaskandhasya samudayo bhavat”
iti |aprahīṇotpattijñāpanārthamityācāryāḥ | avidyāyāmaprahīṇāyāṃ saṃskārā na prahīyante
|tasyā evotpādādutpadyanta iti vistaraḥ |sthityutpattisaṃdarśanārthamity apare |yāvat kāraṇasrotas
tāvat kāryasroto bhavati |kāraṇasyaivacotpādāt kāryamutpadyata iti |utpāde tvadhikṛte
kaḥ prasaṅgaḥ sthitivacanasya bhinnakramaṃ ca bhagavān kim artham ācakṣita prāk sthitiṃ
paścād utpoādam |punar āha “asmin satīdaṃ bhavatīti” “kārye sati kāraṇasya vināśo bhavatīti”
|syānmata mahetukaṃ tarhi kāryamutpadyata ityata āha nāhetukam |yasmād asyotpādād idam
utpadyata iti |eṣa cetsūtrārtho ’bhaviṣyadasmin satīdaṃ na bhavatītyevācakṣata |pūrvaṃ
ca tāvat kāryasyotpādāne vācakṣata paścād asmin satīdaṃ na bhavatīti |evaṃ hi sādhuḥ kramo
bhavati |itarathā tu pratītyasamutpādaḥ katama ityāderarthe kaḥ prakramo vināśavacanasya
|tasmān naiṣa sūtrārthaḥ |kathaṃ puna “rvidyāpratyayāḥ saṃskārā yāvat jātipratyayaṃ jarāmaraṇām”
iti |ābhisaṃbandhamātraṃ darśayiṣyāmaḥ |bālo hi pratītyasamutpannaṃ saṃskāramātram
idam ityaprajānan ātmadṛṣṭyasmimānābhiniviṣṭa ātmanaḥ sukhārthamaduḥkhārthaṃ vā kāyādibhistrividhaṃ
karmārabhate āyati sukhārthaṃ puṇyaṃ sukhāduḥkhāsukhārthamānaijjamaihikasukhārthamapuṇyaṃ
tasyāvidyāpratyayāḥ saṃskārāḥ karmākṣepavaśāc ca vijñānasaṃatatistāṃ tāṃ gatiṃ
gacchati |jvālāgamanayogenāntarābhavasaṃbandhāt |tadanyasaṃskārāpratyayaṃ vijñānam |evaṃ ca
kṛtvā tadupapannaṃ bhavati vijñānāṅganirdeśe “vijñānaṃ katamat |ṣaḍvijñānakāyā” iti |vijñānapūrvakaṃ
punas tasyāṃ tasyāṃ gatau nāmarūpaṃ jāyate pañcaskandhakaṃ kṛtsnajanmānugatam
|vibhaṅge mahānidānaparyāye caivaṃ nirdeśāt |“tathā nāmarūpaparipākātkrameṇa ṣaḍāyatanam
|tato viṣayasaṃprāptau satyāṃ vijñānasaṃbhava” iti |trayāṇāṃ saṃnipātaḥ sparśaḥ sukhādivedanīyaḥ
|tatastrividhā vedanā | tatstṛṣṇā |duḥkhotpīḍitasya sukhāyāṃ vedanāyāṃ kāmatṛṣṇā |sukhāyāmaduḥkhāsukhāyāṃ
ca rūpatṛṣṇā |aduḥkhāsukhāyāmārupyatṛṣṇā |tata iṣṭavedanātṛṣṇāyāḥ kāmādīnām
utpādanam |tatra kāmāḥ pañca kāmaguṇāḥ |dṛṣṭayo dvāṣaṣṭir yathā brahmajālasūtre |
śīlaṃ dauḥśīlyaviratiḥ |vrataṃ kukkuragovratādīni | yathā ca nirgranthādīnāṃ nagno ghavatyacelaka
iti vistaraḥ |brāhmaṇapāśupataparivrājakādīnāṃ ca daṇḍājinabhasmajaṭātridaṇḍamauṇḍyādisamādānam
|ātmavādaḥ punar ātmabhāvaḥ |ātmeti vādo ’sminnityātmavādaḥ |ātmadṛṣṭyasmimānāvity
apare | kathamanayorātmavādatvam |“ābhyāmātmeti” vacanāt |ātmano hy asattvādātmavādopādānam
ity ucyate |prajñaptimātrakasyopādānāt |yathokta “mātmā ātmeti bhikṣavo bālo ’śrutavān
pṛthagjanaḥ prajñaptimanupatito natvatrātmā vā ātmīyaṃ vā” iti |teṣām upādānaṃ teṣu
yaśchandarāgaḥ |evaṃ hi bhagavatā sarvatrākhyātam “upādānaṃ katamat |yo ’tracchandarāgaṃ”
iti |upādānapratyayaṃ punaḥ paunarbhavikaṃ karmopacīyate | tadbhavaḥ |“yadapyānanda karmāyatyāṃ
punar bhāvābhinivartamkam idam atra bhavasyeti” sūtrāt |bhavapratyayaṃ punar vijñānāvakrāntiyogena
|anāgataṃ janma jātiḥ pañcaskandhikā |jātau satyāṃ jarāmaraṇaṃ yathā niriṣṭaṃ
sūtre |“evamasya kevalasya mahato duḥkhaskandhasya samudayo ghavatīti” |kevalasyetyātmīyarahitasya
| mahato duḥkhaskandhasyetyanādyanantasya duḥkhasamūhasya |samudayo bhavatīti
pradurbhāvaḥ | sa eva tu vaibhāṣikanyāyo yaḥ pūrvamuktaḥ |

athāvidyeti ko ’rthaḥ | yā na vidyā | cakṣurādiṣv api prasaṅgaḥ |vidyāyā abhāvastarhi |evaṃ
sati na kiñcit syāt |na caitat yuktam |tasmāt

vidyāvipakṣo dharmo ’nyo ’vidyā ’mitrānṛtādivat || 3.28 ||

yathā mitraviparyayeṇa tadvipakṣabhūtaḥ kaścid amitro bhavati na tu yaḥ kaścid anyo mitrānnāpi
mitrābhāvaḥ |ṛtaṃ cocyate satyam |tadvipakṣabhūtaṃ vākyamanṛtaṃ bhavati |adharmānarthākāryādayaś
ca dharmādipratidvandvabhūtāḥ |evam avidyā ’pi vidyāyāḥ pratidvandvabhūtadharmāntaram
iti draṣṭavyam |kuta etat | pratyayabhāvenopadeśāt | api ca

saṃyojanādivacanāt

saṃyojanaṃ bandhanamanuśaya ogho yogaścāvidyocyate sūtreṣu |na cābhāvamātraṃ tathā bhavitum
arhati |na cāpi cakṣurādayaḥ | tasmād dharmāntaramevāvidyā |yathā tarhi kubhāryā abhāryety
ucyate kuputraścāputraḥ |evam avidyā ’pyastu |

kuprajñā cen na darśanāt |

kutsitā hi prajña kliṣṭā | sā ca dṛṣṭisvabhāvā iti nāvidyā yujyate |yā tarhi na dṛṣṭiḥ sā bhaviṣyati
|sā ’pi bhavituṃ nārhati | kiṃ kāraṇam |

dṛṣṭes tatsaṃprayuktatvāt

avidyā cet prajñā ’bhaviṣyanna dṛṣṭistayā yujyate saṃprāyokṣyata |dvayoḥ prajñādravyayorasaṃprayogāt
|itaś ca

prajñopakleśadeśanāt || 3.29 ||

“rāgopakliṣṭaṃ cittaṃ nāvam ucyate avidyopakliṣṭā prajñā na viśudhyatīty” uktam sūtre |na ca
saiva prajñā tasyāḥ prajñāyā upakleśo yukta iti |yathā cittasyānyo bhinnajātīya upakleśo
rāga evaṃ prajñāyā avidyā |kiṃ punar evaṃ neṣyate |kliṣṭayā prajñayā kuśalā prajñā vyavkīryamāṇā
na viśudhyati |ato ’sau tasyā upakleśa iti |yadvāpi rāgopakliṣṭaṃ cittaṃ na vimucyate
|kiṃ tadavaśyaṃ rāgaparyavasthitaṃ bhavati |uapahataṃ tu tattathā rāgeṇa bhavati yanna
vimucyate |tāṃ punrbhāvanāṃ vyāvartayato vimucyate |evam avidyopakliṣṭā prajñā na viśudhyatītyavidyopahatāṃ
pariklpayāmaḥ |ko hi parikalpayan vāryate | jātyantarameva tvavidyāṃ varṇayanti
|yo ’pi manyate “sarvakleśā avidyeti” tasyāpyata eva vyudāsaḥ |sarvakleśasvabhāvā
’pi satī saṃyojanādiṣu pṛthagnocyeta dṛṣṭyā ca na saṃprayujyeta |anyena vā kleśena dṛṣṭyādīnāṃ
paraṃparāsaṃprayogāt cittam api cāvidyopakliṣṭam evoktaṃ bhavet |atha mataṃ viśeṣaṇārthaṃ
tathoktam iti |prajñāyāmapyavidyāviśeṣaṇaṃ karttavyaṃ bhavet |bhavatvavidyā dharmāntaraṃ
kastu tasyāḥ svabhāvaḥ |satyavanna karmaphalānām asaṃprakhyānam |etaccaiva na jñāyate
kim idam asaṃprakhyānaṃ nāmeti |yadi yanna saṃprakhyānaṃ saṃprakhyānābhāve ’pi tathaiva doṣo
yathā avidyāyām |atha saṃprakhyānavipakṣabhūtaṃ dharmāntaram |tadidaṃ tathaiva na jñāyate
kiṃ taditi |evañjātīyako ’pi dharmāṇāṃ nirdeśo bhavati |tadyathā “cakṣuḥ katamat | yo rūpaprasādaś
cakṣurvijñānasyāśraya” iti |asmīti sattvamayatā ’vidyete bhadantadharmatrātaḥ
| kā punar asmimānādanyā mayatā |yā ’sau sūtra uktā “so ’hamevaṃ jñātvā evaṃ dṛṣṭvā sarvāsāṃ
tṛṣṇānāṃ sarvāsāṃ dṛṣṭīnāṃ sarvāsāṃ mayatānāṃ sarveṣām ahaṅkāramamakārāsmimānābhiniveśānuśayānāṃ
prahāṇāt parijñānānniśchāyo nivṛta” iti |asty eṣā mayatā | sā tv iyam avidyeti kuta
etat |yata eṣā nānyaḥ kleśaḥ śakyate vaktum | nanu cānyo māna eva syāt |atra punar vicāryamāṇe
bahu vaktavyaṃ jāyate |tasmāt tiṣṭhatvetat |

atha nāmarūpam iti ko ’rthaḥ | rūpaṃ vistareṇa yathoktam |

nāma tv arūpiṇaḥ skandhāḥ

kiṃ kāraṇam | nāmendriyārthavaśenārtheṣu namatīti nāma | katamasya nāmno vaśena |yad idaṃ loke
pratītaṃ teṣāṃ teṣām arthānāṃ pratyāyakaṃ gauraśvo rūpaṃ rasa ity evam ādi |etasya punaḥ
kena nāmatvam | teṣu teṣv artheṣu tasya nāmno namanāt |iha nikṣipte kāya upapattyantare
namanānnāmarupiṇaḥ skandhā ity apare ||ṣaḍāyatanamuktam |

sparśo vaktavyaḥ |

sparśāḥ ṣaṭ

cakṣuḥsaṃsparśo yāvanmanaḥsaṃsparśa iti | te punaḥ

saṃnipātajāḥ |

trayāṇāṃ saṃnipātājjātā indriyārthavijñānānām |yuktaṃ tāvat pañcānām indriyāṇām arthavijñānābhyāṃ
saṃnipātaḥ |sahajatvāt |manaindriyasya punar niruddhasyānāgatavarttamānābhyāṃ dharmamanovijñānābhyāṃ
kathaṃ saṃnipātaḥ |ayameva teṣāṃ saṃnipāto yaḥ kāryakāraṇabhāvaḥ |ekakāryārtho
vā saṃnipātārthaḥ |sarve ca te trayo ’pi sparśotpattau praguṇā bhavant_iti |atra punar
ācāryāṇāṃ bhedaṃ gatā buddhayaḥ |keciddhi sakṛnnipātameva sparśa vyācakṣate sūtraṃ cātra
jñāpakamānayanti “iti ya eṣāṃ trayāṇāṃ dharmāṇāṃ saṃgatiḥ saṃnipātaḥ samavāyaḥ sa sparśaḥ”
iti |kecitpunaścittasaṃprayuktaṃ dharmāntarameva sparśa vyācakṣate sūtraṃ cātra jñāpakamānayanti
“ṣaṭṣaṭko dharmaparyāyaḥ katamaḥ |ṣaḍādhyātmikānyāyatanāni | ṣaṭ bāhyānyāyatanāni
| ṣaṭ vijñānakāyāḥ |ṣaṭ sparśakāyāḥ |ṣaṭ vedanākāyāḥ | ṣaṭ tṛṣṇākāyā” iti |atra hīndriyārthavijñānebhyaḥ
sparśakāyāḥ pṛthag deśitāḥ |tatra ye saṃnipātameva sparśamāhusta evaṃ kparihāramāhuḥ
|na vai pṛthignirdeśāt pṛthagbhāvo bhavati |mā bhūddharmāyatanādvedanātṛṣṇayoḥ
pṛthagbhāva iti |naiṣa doṣastadvyatiriktasyāpi dharmāyatanasya bhāvāt ||na caivaṃ sparśabhūtāttrayādanyattrayamasti
yasya śeṣasyātra grahaṇaṃ syāt |yady api hīndriyārthau syāt āmavijñānakau
na tu punrvijñānamanindriyārthakam |tasmāt triṣu nirdiṣṭeṣu punaḥ sparśasya grahaṇamanarthakaṃ
prāpnoti |na khalu sarve cakṣurūpe sarvasya cakṣurvijñānasya kāraṇaṃ nāpi
sarvaṃ cakṣurvijñānaṃ sarvayoś cakṣurūpayoḥ kāryam |ato yeṣāṃ kāryakāraṇābhāvaste sparśabhāve
vyavasthāpitā ity eke |ye punaḥ saṃnipātādanyaṃ sparśamāhusta etatsūtra kathaṃ pariharanti
“iti ya eṣāṃ trayāṇāṃ saṃgatiḥ saṃnipātaḥ samavāyaḥ sa sparśa” iti |na vā evaṃ paṭhanti
|kiṃ tarhi |saṃgateḥ saṃnipātāt samavāyāditi paṭhanti kāraṇe va kāryopacāro ’yam iti bruvanti
|ativahuvistaraprasāriṇī tveṣā kathetyalaṃ prasaṅgena |anyameva sparśaṃ varṇayantyābhidhārmikāḥ
|teṣāṃ pnnāṃ ṣaṇṇāṃ sparśānāṃ

pañcapratighasaṃsparśaḥ ṣaṣṭho ’dhivacanāhvaya || 3.30 ||

cakṣuḥśrotraghrāṇajihvākāyasaṃsparśāḥ pañca pratigha saṃsparśa ity ucyate |sapratighendriyāśrayatvāt
|manaḥ saṃsparśaḥ ṣaṣṭhaḥ so ’dhivacanasparśa ity ucyate |kiṃ kāraṇaṃ adhivacanam
ucyate nāma |tatkilāsyādhikamālambanamato ’dhivacanasaṃsparśa iti |yathoktaṃ “cakṣurvijñānena
nīlaṃ vijānāti no tu nīlaṃ manovijñānena nīlaṃ vijānāti nīlam iti ca vijānātīti” |eka
āśrayiaprabhāito dvitīya ālambanaprabhāvitaḥ |apare punar āhuḥ | vacanamadhikṛtyārtheṣu manovijñānasya
pravṛtti rna pañcānām |atas tad evādhivacanam |tena saṃprayuktaḥ sparśo ’dhivacanasaṃsparśa
ityeka āśrayaprabhāvito dvitīyaḥ saṃprayogaprabhāvitaḥ |punas ta eva ṣaṭ sparśāstrayo
bhavanti |

