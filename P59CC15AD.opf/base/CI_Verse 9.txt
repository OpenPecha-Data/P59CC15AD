pañca rūpādayaḥ skandhā ity uktam | tatra

rūpaṃ pañcendriyāṇy arthāḥ pañcāvijñaptir eva ca |

pañcendriyāṇi cakṣuḥśrotraghrāṇajihvākāyendriyāṇi |pañcārthās teṣām eva cakṣurādīnām indriyāṇāṃ
yathāsvaṃ ye pañca viṣayāḥ rūpaśabdagandharasaspraṣṭavyākhyāḥ |avijñaptiś ceti |etāvān
rūpaskandhaḥtatra ya ete pañca rūpādayo ’rthā uktāḥ |

tadvijñānāśrayā rūpaprasādāś cakṣurādayaḥ || 1.9 ||

rūpaśabdagandharasaspraṣṭavyavijñānānām āśrayabhūtā ye pañca rūpātmakāḥ prasādās te yathā kramaṃ
cakṣuḥśrotraghrāṇajihvākāyā veditavyāḥ |yathoktaṃ bhagavatā cakṣur bhikṣo ādhyātmikam
āyatanaṃ catvāri mahābhutāny upādāya iti vistaraḥ |yāny etāni cakṣurādīny uktāni tadvijñānāśrayā
rūpaprasādāś cakṣurādayaḥ |cakṣurvijñānādyāśrayā ity arthaḥ |evaṃ kṛtvā prakaraṇagraṇtho
’py anuvṛtto bhavati |

