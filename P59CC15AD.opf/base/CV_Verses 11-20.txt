vibhavecchā

vibhavatṛṣṇā ’pi bhāvanāheyā | vibhavo nāma ka eṣa dharmaḥ | traidhātukī anityatā |tatra prarthanā
vibhavatṛṣṇā | tathāśabdena bhavatṛṣṇāyāḥ pradeśo gṛhyate |“aho vatāhamairāvaṇaḥ syāṃ
nāgarāja” ity evam ādi |mānavidhā api bhāvanāprahātavyāḥ santītyuktamasmimamānaś ca |

na cāryasya saṃbhavanti vidhādayaḥ |nāsmitā

ādigrahaṇena yāvad vibhavatṛṣṇāyā grahaṇam |kiṃ kāraṇam aprahīṇā apy ete na samudācaranti |

dṛṣṭipuṣṭatvāt

satkāyadṛṣṭipuṣṭā hi mānavidhā asmimānaś ca |ato bhagnapṛṣṭhatvāt notthātum punar utsahante
|vadhādiparyavasthānaṃ mithyādṛṣṭipuṣṭatvāt |vibhavatṛṣṇā uccheddṛṣṭipuṣṭatvāt |bhavatṛṣṇāyāḥ
pradeśaḥ śāśvatadṛṣṭipuṣṭatvāt |

kaukṛtyaṃ nāpi cāśubham || 5.11 ||

akukśalaṃ cāpi kaukṛtyaṃ bhāvanāprahātavyam |na cāryasya tatsaṃbhavati vicikitsā samutthitatvāt
|

athaiṣām aṣṭānavater anuśayānāṃ kati sarvatragāḥ katy asarvatragāḥ |

sarvatragā duḥkhahetudṛggheyā dṛṣṭayastathā |vimatiḥ saha tābhiś ca yā ’vidyā ’veṇikī ca yā
|| 5.12 ||

duḥkhasamudayadarśanaprahātavyā dṛṣṭayo vicikitsā ca tābhiś ca saṃprayuktā avidyā āveṇikī ca
duḥkhasamudayaprahātavye cāvidyā |itīme ekādaśānuśayāḥ sabhāgadhātusarvatragāḥ |sapta dṛṣṭayo
dve vicikitse dve avidye sakalasvadhātvālambanatvāt |kimebhir yugapadālambate āhosvit
krameṇa | yadi krameṇa anyeṣām api prasaṅga |atha yugapat kaḥ sakalena kāmadhātunā śuddhiṃ
pratyetyakāraṇaṃ vā kāraṇataḥ |sakalaṃ nocyate sakalaṃ yugapadālambanta iti |api tu pañcaprakāram
api sarvaṃ yugapat |evam api yatrātmadṛṣṭistatrātmatṛṣṇā yatrāgraśuddhidṛṣṭī tatra
tatprārthanā tena ca māna iti tṛṣṇāmānayor api sarvatragatvaṃ prāpnoti |evaṃ sati darśanabhāvanāheyālambanatvād
etadubhayaṃ kiṃprahātavyaṃ syāt |bhāvanāprahātavyaṃ vyāmiśrālambanatvāt
|athavā punar astu darśanaprahātavyaṃ dṛṣṭibalādhānavartitvāt |svalakṣaṇakleśāvetau
na sāmānyakleśau |tasmān na sarvatragāviti vaibhāṣikāḥ |

ya ete sabhāgadhātusarvatragā ekādaśānuśayā uktāḥ

navodhrvālambanā eṣāṃ dṛṣṭidvayavivarjitāḥ |

satkāyadṛṣṭimantagrāhadṛṣṭiṃ ca varjayitvā ’nye navānuśayā visabhāgadhātusarvatragāḥ |kadācittu
visabhāgamekaṃ dhātumālambante kadācit dvau |“ye ’nuśayāḥ kāmapratisaṃyuktā rūpapratisaṃyuktālambanāḥ
|kāmapratisaṃyuktā ārūpyapratisaṃyuktālambanāḥ kāmapratisaṃyuktā rūpārūpyapratisaṃyuktālambanā”
iti vacanāt |yadā kāmadhātau sthito brahmaṇi sattvadṛṣṭiṃ nityadṛṣṭiṃ
cotpādayati tadā kathaṃ satkāyānta grāhadṛṣṭī visabhāgadhātvālambane na bhavataḥ |ātmātmīyatvenāgrahaṇādantagrāhadṛṣṭiś
ca tatsamutthitatvāt |kā tarhīyaṃ dṛṣṭiḥ |neyaṃ dṛṣṭirmithyājñānaṃ
punaḥ etadityābhidhārmikāḥ |kuto nu khalv etadanyā tadālambanā dṛṣṭireṣā na dṛṣṭiriti
siddhāntastu pramāṇayitayaḥ |

kiṃ khalv anuśayāḥ eva sarvatragāḥ | nety āha |

prāptivarjyāḥ sahabhuvo ye ’pyebhiste ’pi sarvagāḥ || 5.13 ||

sarvatragairanuśayaiḥ sahabhuvo ye ’pyanye dharmāste ’pi sarvatragāḥ prāptayastu naivam |aneka
phalatvāt |ata eva syuḥ sarvatragānuśayā na sarvatrahetunā heturiti catuṣkoṭikaṃ kriyate
|prathamā koṭiranāgatāḥ sarvatragā anuśayāḥ |dvitīyā ’tītapratyupannāstatsahabhuvaḥ |tṛtīyācatuthau
yojye |

eṣām aṣṭānavater anuśayānāṃ kati sāsravālambanāḥ katy anāsravālambanāḥ |

mithyādṛgvimatī tābhyāṃ yuktā ’vidyā ’tha kevalā |nirodhamārgadṛggheyāḥ ṣaḍanāsravagocarāḥ ||
5.14 ||

nirodhadarśanaprahātavyāstrayo ’nuśayā mithyādṛṣṭirvicikitsā ’vidyā ca tābhyāṃ saṃprayuktā ’
’veṇikī ca |mārgadarśanaprahātavyā apy eta eva trayaḥ |ity ete ṣaḍanāsravālambanāḥ |śeṣāṃ
sāsravālambanā iti siddham | tatra punaḥ

svabhūmyuparamo mārgaḥ ṣaḍbhūminavabhūmikaḥ |tadgocarāṇāṃ viṣayo mārgo hy anyo ’nyahetukaḥ ||
5.15 ||

nirodhālambanānāṃ mithyādṛṣṭyādīnāṃ svabhūminirodha evālambanaṃ kāmāvacarāṇāṃ kāmadhātoreva
yāvat bhavāgrabhūmikānāṃ bhavāgrasyaiva |mārgālambanānāṃ kāmāvacarāṇāṃ ṣaḍbhūmiko dharmajñānapakṣo
mārgaḥ sarva evālambanam |yo ’pi rūpārūpyapratipakṣaḥ rūpārupyāvacarāṇām apy adṛṣṭabhūmikānāṃ
navabhūmikaḥ |sa evānvayajñānapakṣyo mārga ālambanaṃ mārgasyānyo ’nyahetukatvāt
|yady api dharmajñānānvayajñāne apy anyonyahetuke natvanvayajñānaṃ kāmadhātupratipakṣa
iti |na kāmāvacarā mārgālambanā anvayajñānapakṣānālambante |dharmajñānaṃ tarhi rūpārūpyapratipakṣatvāt
tadbhūmikānāṃ mārgalambanānām ālambanaṃ bhaviṣyati |na tat sakalaṃ pratipakṣo
duḥkhasamudayadharmajñānayoratatpratipakṣatvāt |nāpi sakalayo rūpārūpyayyordarśanaprahātavyānām
apratipakṣatvād ityādyābhāvānna bhavaty ālambanam |

atha kasmād rāgapratighamānā dṛṣṭiśīlavṛataparāmarśau cānāsravālambanā neṣyante |

na rāgastasya varjyatvāt

varjanīyo hi rāgaḥ yadi cānāsravālambanaḥ syānna varjanīyaḥ syāt kuśaladharmacchandavat |

na dveṣo ’napakārataḥ |

apakāravastuni hi pratigha utpadyate | na caivaṃ nirodhamāgauṃ |

na māno na parāmarśau śāntaśuddhayagrabhāvataḥ || 5.16 ||

nirodhamārgayoḥ śāntatvānna tābhyāmunnatirbhavitum arhati |bhūtārthaśuddhitvānna tayoḥ śuddhigrāhaḥ
śīlavrataparāmarśaḥ |agrau ca tau | hīne cāgragrāho dṛṣṭiparāmarśaḥ |tasmād ayuktam
eṣām anāsravālambanatvam |

eṣām aṣṭānavateranuśayānāṃ katy ālambanato ’nuśerate kati saṃprayogata eva |

sarvatragā anuśayāḥ sakalām anuśerate |svabhūmim ālambanataḥ svanikāyamasarvagāḥ || 5.17 ||

ye sarvatragā anuśayāste sakalāṃ pañcaprakārām api svāṃ bhūmimālambanato ’nuśerate |asarvatragāstu
svasyāṃ bhūmau svam eva nikāyamālambanato ’nuśerate nānyam |tadyathā duḥkhadarśanaprahātavyā
duḥkhadarśanaprahātavyameva nikāyam |evaṃ yāvad bhāvanāprahātavyā bhāvanāprahātavyameva
nānyam |utsargaṃ kṛtvā ’pavādaṃ karoti

nānāsravordhvaviṣayāḥ

anāsravālambanā anuśayā naivālambanato ’nuśerate | nāpy ūrdhvabhūmyālambanāḥ |kiṃ kāraṇam |tadālambanasya
vastunaḥ

asvīkārād vipakṣataḥ |

yad dhi vastvātmadṛṣṭitṛṣṇābhyāṃ svīkṛtaṃ bhavati tatrānye ’pyanuśayā anugamayitumutsahante
|ārdra iva paṭe rajāṃsi saṃsthātum |na caivam anāsravā nāpy evamūrdhvā bhūmiḥ |ato na tadālambanāsteṣv
anuśerate | yastvihasthastāṃ bhūmiṃ prārthayate |kuśalo ’sau dharmmacchandaḥ
vipakṣabhūtau ca nirvāṇamārgau tadālambanānāṃ kleśānām ūrdhvā ca bhūmir adharāṇām |ato na
teṣu pratiṣṭhāṃ labhante |tapta ivopale talāni pādānām |ānuguṇyārtho ’trānuśayārthaḥ | na
ca te tadanuguṇā ity apare |vātikasya rukṣānanuśayanavat |ata uktā ālambanato ’nuśerate |

yena yaḥ saṃprayuktastu sa tasmin saṃprayogataḥ || 5.18 ||

anuśareta iti vartate |yo ’nuśayo yena dharmeṇa saṃprayuktastasmin saṃprayogato ’nuśete |yāvad
aprahīṇa iti viśeṣaṇārthastuśabdaḥ |syuranuśayā nānāsravālambanā na visabhāgadhātusarvatragāḥ
|te cānuśayāḥ saṃprayogato ’nuśayīrannālambanataḥ na syurvisabhāgabhūmisarvatragā anuśayāḥ
|

eṣām aṣṭānavater anuśayānāṃ katy akuśalāḥ katy avyākṛtāḥ |

ūrdhvam avyākṛtāḥ sarve

rūpārupyāvacarāstāvatsarva evāvyākṛtāḥ | kiṃ kāraṇam |kliṣṭānāṃ dharmāṇāṃ duḥkhavipākaḥ syāt
| tacca tayoirnāsti paravyābādhahetvabhāvāt |

kāme satkāyadarśanam |antagrāhaḥ sahābhyāṃ ca mohaḥ

kāmadhātau satkāyāntagrāhadṛṣṭī tatsaṃprayuktā cāvidyā avyākṛtāḥ |kiṃ kāraṇam |dānādibhir aviruddhatvāt
|ahaṃ pretya sukhī bhaviṣyāmīti dānaṃ dadāti śīlaṃ rakṣati |ucchedadṛṣṭir api
mokṣānukūlā |ata evoktaṃ bhagavatā “etadagraṃ bāhyakānāṃ dṛṣṭigatānāṃ yaduta no ca syāṃ no
ca me syāt na bhaviṣyāmi na me bhaviṣyatīti” |api cānayordṛṣṭyoḥ svadravyasaṃmūḍhatvād aparapīḍāpravṛttatvāc
ca |svargatṛṣṇā ’smimānayorapyevaṃ prasaṅgaḥ |sahajā satkāyadṛṣṭiravyākṛtā
|yā mṛgapakṣiṇām api varttate |vikalpitā tvakuśaleti pūrvācāryāḥ |

śeṣās tv ihāśubhāḥ || 5.19 ||

śeṣās tvaśubhā anuśayāḥ kāmadhātāvakuśalāḥ |

katy akuśalamūlāni kati na |

kāme ’kuśalamūlāni rāgapratighamūḍhayaḥ |

kāmadhātau sarvarāgaḥ sarvapratighaḥ sarvo moho ’nyatra satkāyāntagrāhadṛṣṭisaṃprayuktādyathākramam
|

trīṇy akuśalamūlāni

lobho ’kuśalamūlaṃ dveṣo moho ’kuśalamūlam |yaddhyakuśalaṃ cākuśalasya ca mūlaṃ tadevākuśalamūlamiṣṭam
|śeṣā anuśayā nākuśalamūlānīti siddham |

katy avyākṛtamūlāni kati na | trīṇy avyākṛta mūlāni | katamāni trīṇi |

tṛṣṇā ’vidyā matiś ca sā || 5.20 ||

setyavyākṛtatāṃ darśayati yā kācidavyākṛtā tṛṣṇā avidyā prajñā cāntato vipākajā api sarvā ’sāvavyākṛtamūlam
iti kāśmīrāḥ |

