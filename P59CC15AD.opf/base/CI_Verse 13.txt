kaḥ punaḥ pṛthivyādināṃ pṛthivīdhātvādīnāṃ ca viśeṣaḥ |

pṛthivī varṇasaṃsthānam ucyate lokasaṃjñayā |

tathā hi pṛthivīṃ darśayanto varṇaṃ saṃsthānaṃ ca darśayanti | yathā pṛthivī evaṃ

āpas tejaś ca

varṇasaṃsthānam evocyate lokasaṃjñayā |

vāyus tu dhātur eva

ya eva tu vāyudhātuḥ sa eva loke vāyur ity ucyate |

tathāpi ca || 1.13 ||

yathā pṛthivī varṇasaṃsthānam ucyate lokasaṃjñayā tathā vāyur api |nīlikā vātyā maṇḍalikā vātyeti
||

kasmāt punar ayam avijñaptiparyanto rūpaskandha ity ucyate | raupaṇāt |uktaṃ bhagavatā rūpyate
rupyata iti bhikṣavas tasmād rūpopādānaskandha ity ucyate ||kena rupyate |pāṇisparśenāpi
spṛṣṭo rūpyata iti vistaraḥ | rūpyate bādhyata ity arthaḥ |tathā hy arthavargīyeṣūktam

tasya cet kāmayānasya cchandajātasya dehinaḥ |te kāmā na samṛdhyanti śalyaviddha iva rūpyate
||

rūpasya punaḥ kā badhanā | vipariṇāmotpādanā |pratighāto rūpeṇety apare |paramāṇurūpaṃ tarhi
rūpaṃ na prāpnoty arūpaṇāt |na vai paramāṇurūpam ekaṃ pṛthag bhūtam asti |saṃghātasthaṃ tu
tad rūpyata eva |atītānāgataṃ tarhi rūpaṃ na prāpnoti |tad api rūpitaṃ rūpayiṣyamāṇaṃ taj
jātīyaṃ ceti rūpam indhanavat |avijñaptis tarhi na prāpnoti |sāpi vijñaptirūpaṇād rūpitā
bhavati |vṛkṣapracalane cchāyāpracalanavat |nāvikārāt |vijñaptinivṛttau cāvijñaptinivṛttiḥ
syād vṛkṣābhāve cchāyā ’bhāvavat |āśrayabhūtarūpaṇād ity apare evaṃ tarhi cakṣurvijñānādīnām
apy āśrayarūpaṇāt rūpatvaprasaṅgaḥ |viṣamo ’yam upanyāsaḥ |avijñaptir hi cchāyeva vṛkṣaṃ
prabheva maṇiṃ bhūtāny āśrtya varttate |na tv evaṃ cakṣurādīny āśritya varttante cakṣurvijñānādīni
kevalaṃ tūtpattinimittamātraṃ tāni teṣāṃ bhavantīti |idaṃ tāvad avaibhāṣikīyaṃ
vṛkṣam āśritya cchāyā varttate maṇiṃ cāśritya prabheti |cchāyādivarṇaparamāṇūnāṃ pratyekaṃ
svabhūtacatuṣkāśritatvābhyupagamāt |saty api ca tadāśritatve cchāyāprabhayor nāvijñaptis
tathaivāśritā yujyate |niruddheṣv api avijñapty āśayeṣu mahābhūteṣu tasyā anirodho ’bhyupagamyate
|ato na bhavaty eṣa parihāraḥ |anye punar atra parihāram āhuḥ cakṣurvijñānādīnām
āśrayo bhedaṃ gataḥ |kaścid rūpyate cakṣurādiḥ kaścin na rūpyate yathā manaḥ |na tv evam
avijñaptiḥ |tasmād asamānaḥ prasaṅgaḥ ity ata upapannam etad āśraya rūpaṇād rūpam iti |

