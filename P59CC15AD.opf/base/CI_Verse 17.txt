ṣaṇṇām anantarātītaṃ vijñānaṃ yad dhi tan manaḥ |

yad yat samanantaraniruddhaṃ vijñānaṃ tan manodhātur ity ucyeta |tad yathā sa eva putro ’nyasya
pitā bhavati tad eva phalam anyasya bījam iti |evaṃ tarhi dravyataḥ saptadaśa dhātavo
bhavanti dvādaśa vā ṣaḍvijñānadhātumanodhātūnām itaretarāntarbhāvād iti kasmād aṣṭādāśa vyavasthāpyante
|yady apy evaṃ tathāpi

ṣaṣṭhāśrayaprasiddhyartha dhātavo ’ṣṭādaśa smṛtāḥ || 1.17 ||

pañcānāṃ vijñānadhātūnāṃ cakṣurdhātvāyatanādayaḥ pañcāśrayāḥ |ṣaṣṭhasya manovijñānadhātor āśrayo
’nyo nāsti |atas tadāśrayaprasiddhyarthaṃ manodhātur upadiṣṭaḥ |evam āśrayāśritālambanāṣṭakavyavasathānād
aṣṭādaśa dhātavo bhavantīti |arhatas tarhi caramaṃ cittam na mano bhaviṣyati
|na hi tad asti yasya tatsamanantarātītaṃ syād iti | na |tasyāpi manobhāvenāvasthitatvāt
|anyakāraṇavaikalyāt tu nottaravijñānasaṃbhūtiḥ ||

