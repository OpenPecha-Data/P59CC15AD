tridhā ’nye

anye daśa dhātavaḥ kuśalākuśalāvyākṛtāḥ |tatra sapta dhātavo ’lobhādisaṃprayuktā kuśalāḥ |lobhādisaṃprayuktā
akuśalāḥ | anye avyākṛtāḥ |dharmadhātur alobhādisvabhāvasaṃprayuktasamutthaḥ
pratisaṃkhyānirodhaś ca kuśalaḥ |lobhādisvabhāvasaṃprayuktasamuttho ’kuśalaḥanyo ’vyākṛtaḥ
|rūpaśabdadhātū kuśalākuśalacittasamuṭthau kuśalākuśalau kāyavāgvijñaptisaṃgṛhītau |tadanyāvyākṛtau
| uktaḥ kuśalādibhāvaḥ |

eṣām aṣṭādaśadhātūnāṃ kati kāmadhātvāptāḥ kati rūpadhātvāptāḥ |

kāmadhātvāptāḥ sarve

āptā aviyuktāḥ kāmadhātupratisaṃyuktā ity arthaḥ |

rupe caturdaśa |

rūpadhātau caturdaśa dhātavaḥ |

vinā gandharasaghrāṇajihvāvijñānadhātubhiḥ || 1.30 ||

tatra hi gandharasau na staḥ |tayoḥ kavaḍīkārāhāratvāt taddvītarāgāṇāṃ ca tatropapatteḥ |tato
ghrāṇajihvāvijñāne api na staḥ |ālambanābhāvāt |evaṃ tarhi spraṣṭavyadhātor api tatrabhāvaprasaṅgaḥ
| kavaḍīkārāhāratvāt |yo nāhārasvabhāvaḥ sa tatrāsti | gandharasayor apy eṣa prasaṅgaḥ
|nāsti vinā ’bhyavahāreṇa gandharasayoḥ paribhogaḥ | asti tu spraṣṭavyasyendriyāśrayādhāraprāvaraṇabhāvena
|tasmād abhyavahāravītarāgāṇāṃ gandharasau tatra niṣprayojanau na
tu spraṣṭavyam |anye punar āhuḥ |dhyānasamāpattisaniśrayeṇeha rūpāṇi saṃdṛśyante śabdāś
ca śrūyante |prasrabdhisahagatena spraṣṭavya viśeṣeṇa ca kāyo ’nugṛhyate |ata eṣām eva trayāṇāṃ
dhyānopapattau saṃbhavo na gandharasayor iti |evaṃ tarhi ghrāṇajihvendriyayor abhāvaprasaṅgo
niṣprayojanatvāt |asti prayojanam |tābhyāṃ hi vinā ’śrayaśobhaiva na syād iti vyavahāraś
ca |yady etat prayojanam adhiṣṭhānam evāstu śobhārthaṃ vacanārthaṃ ca mā bhūd indriyam
|nānindriyam adhiṣṭhānaṃ saṃbhavati | puruṣendriyādhiṣṭhānavat |yuktas tad asaṃbhavo
niṣprayojanatvāt |ghrāṇajihvādhiṣṭhānaṃ tu saprayojanam |ato ’sya vinā ’pīndriyeṇa yuktaḥ
saṃbhavaḥ |niḥprayojanā ’pīndriyābhinirvṛttir bhavati |yathā garbhe niyatam ṛtyūnām | syān
nāma niḥprayojanā na tu nirhetukā |kaś ca hetur indriyotpatteḥ | indriyasatṛṣṇasya karmaviśeṣaḥ
|yaś ca viṣayād vitṛṣṇaḥ sa niyatam indriyād apīti |na tadviṣayavītarāgāṇāṃ ghrāṇajihvendriye
saṃbhavitum arhataḥ |puruṣendriyam api vā kiṃ na nivarttate | aśobhākaratvāt |kośagatavastiguhyānāṃ
kiṃ na śobheta |na ca prayojanavaśād utpattiḥ | kiṃ tarhi |kāraṇavaśādityaśobhākarasyāpi
syād eva sati hetāv utpattiḥ |sūtraṃ tarhi virudhyate |avikalā ahīnendriyā
iti |yāni tatrendriyāṇi tair avikalā ahīnendriyā iti ko ’tra virodhaḥ |itarathā hi puruśendriyasyāpi
syāt prasaṅgaḥ |evaṃ tu varṇayanti | sta eva tatra ghrāṇajivhendriye na tu
gandharasau | ātmabhāvamukhena hi ṣaḍāyatane tṛṣṇāsamudācāro na viṣayamukhena |puruṣendriye
tu maithunasparśamukheneti | tasmāt siddham etad rūpadhātvāptāś caturdaśa dhātava iti |

