savipākāny avipākāni ca | katamāni daśa |

mano ’nyavittiśraddhādīni

anyavittigrahaṇāt daurmanasyādanyat veditaṃ gṛhyate |śraddhādīni śraddhāvīryasmṛtisamādhiprajñāḥ
|tatra manaḥsukhasaumanasyopekṣā akuśalāḥ kuśalāḥ sāsravāś ca savipākāḥ |anāsravā avyākṛtāś
cāvipākāḥ |duḥkhendriyaṃ kuśalākuāśalaṃ savipākam avyākṛtam avipākam |śraddhādīni sasravāṇi
savipākāny anāsravāṇy avipākāni |anyad avipākam iti siddham |

kati kuśalāni katy akuśalāni katy avyākṛtāni | ekāntena tāvat |

aṣṭakaṃ kuśalaṃ

pañcaśraddhādīni trīṇi cājñāsyāmīndriyādīni |

dvidhā |daurmanasyaṃ |

kuśalaṃ cākuśalaṃ ca |

mano ’nyā ca vittis tredhā

kuśalākuśalāvyākṛtāni |

anyad ekadhā || 2.11 ||

kiñcid anyat | jīvitāṣṭamaṃ cakṣurādi | etad avyākṛtam eva ||

katamad indriyaṃ katama dhātvāptam eṣām indriyāṇām |

kāmāptam amalaṃ hitvā |

kāmapratisaṃyuktaṃ tāvad indriyaṃ veditavyam |ekāntānāsravam ājñāsyāmīndriyāditrayaṃ hitvā |tad
dhy apratisaṃyuktam eva |

rūpāptaṃ strīpumindriye |duḥkhe ca hitvā

amalaṃ ceti varttate | duḥkhe iti duḥkhadaurmanasye |tatra maithunadharmavairāgyād aśobhākaratvāc
ca rūpadhātau strīpuruṣendriye na staḥ |katham idānīṃ puruṣās ta ucyante |kvocyante
| sūtre |“asthānam anavakāśo yat strī brahmatvaṃ kārayiṣyati |nedaṃ sthānaṃ vidyate | sthānam
etat vidyate yat puruṣa” iti |anyaḥ puruṣabhāvo yaḥ kāmadhātau puruṣāṇāṃ bhavati |duḥkhendriyaṃ
nāsty āśrayasyācchatvād akuśalā bhāvāc ca |daurmanasyendriyaṃ nāsti śamathasnigdhasantānatvād
āghātavastvabhāvāc ca |

ārūpyāptaṃ sukhe cāpohya rūpi ca || 2.12 ||

strīpuruṣendriye duḥkhe cāmalaṃ hitveti varttate | kim avaśiṣyate |manojīvitopekṣendriyāṇi śraddhādīni
ca pañca |etāny ārūpyapratisaṃyuktāni santi nānyāni |

katīndriyāṇi darśanaprahātavyāni kati bhāvanāprahātavyāni katy aprahātavyāni |

manovittitrayaṃ tredhā

katamad vittitrayam | sukhasaumanasyopekṣāḥ |

dviheyā durmanaskatā |

daurmanasyaṃ dvābhyāṃ praheyaṃ darśanabhāvanābhyām |

nava bhāvanayā |

heyānīty adhikāraḥ | jīvitāṣṭamāni cakṣurādīni duḥkhendriyaṃ ca bhāvanāheyāny eva |

pañca tv aheyāny api

śraddhādīni pañca bhāvanāheyāny apy aheyāny api | sāsravānāsravatvāt |

na trayam || 2.13 ||

trayaṃ naiva praheyam ājñāsyāmīndriyādikam anāsravatvāt | na hi nirdoṣaṃ prahāṇārham |uktaḥ
prakārabhedaḥ |

lābha idānīṃ vaktavyaḥ |katīndriyāṇi kasmin dhātau vipākaḥ prathamato labhyante |

kāmeṣv ādau vipāko dve labhyate

kāyendriyaṃ jīvitendriyaṃ ca | te punaḥ

nopapādukaiḥ |

upapādukapratiṣedhād aṇḍajajarāyujasaṃsvedajair iti veditavyam | kasmān na mana-upekṣendriye
|pratisandhikāle tayor avaśyaṃ kliṣṭatvāt | athopapādukaiḥ kati labhyante |

taiḥ ṣaḍa vā

yady avyañjanā bhavanti | yathā prāthamakalpikāḥ | katamāni ṣaṭ |cakṣuḥśrotraghrāṇajihvākāyajīvitendriyāṇi
|

sapta vā

yady ekavyañjanā bhavanti |

yathā devādiṣu |

aṣṭau vā

yady ubhayavyañjanā bhavanti | kiṃ punar ubhayavyañjanā apy upapādukā bhavanti |bhavanty apāyeṣuevaṃ
tāvat kāmadhātau | atha rūpadhātāv ārūpyadhātau ca katham ity āha |

ṣaḍ rūpeṣu

kāmapradhānatvāt kāmadhātuḥ kāmā iti nirdiśyate |rūpapradhānatvād rūpadhātū rūpāṇīti |sūtre
’py uktaṃ “ye ’pi te bhikṣavaḥ śāntā vimokṣā atikramya rūpāṇy ārupyā” iti |tatra rūpadhātau
ṣaḍindriyāṇi vipākaḥ parathamato labhyante |yāny eva kāmadhātāv avyañjanair upapādukaiḥ

ekam uttare || 2.14 ||

rūpadhātor ārūpyadhātur uttaraḥ | samāpattitaś ca paratvād upapattitaś ca pradhānataratvāt |tasmin
ekam eva jīvitendriyaṃ vipākaḥ prathamato labhyate nānyat |ukto lābhaḥ |tyāga idānīṃ
vaktavyaḥ | kasmin dhātau mriyamāṇaḥ katīndriyāṇi nirodhayatīti

nirodhayaty uparamānn ārūpye jīvitam manaḥ |upekṣāṃ caiva rūpe ’ṣṭau

rūpadhātau mriyamāṇo ’ṣṭau nirodhayati | tāni ca trīṇi cakṣurādīni pañca |sarve hy upapādukāḥ
samagrendriyā upapadyante mriyante ca |

kāme daśa navāṣṭau vā || 2.15 ||

kāmadhātau mriyamāṇa ubhayavyañjanī daśendriyāṇi nirodhayati |tāni cāṣṭau strī puruṣendriye
ca |ekavyañjano nava | avyañjano ’ṣṭau | sakṛnmaraṇa eṣa nyāyaḥ |

kramamṛtyau tu catvāri |

krameṇa tu mriyamāṇaś catvārīndriyāṇi nirodhayati | kāyajīvitamana-upekṣendriyāṇi |na hy eṣāṃ
pṛthagnirodhaḥ | eṣa ca nyāyaḥ kliṣṭāvyākṛtacittasya maraṇe veditavyaḥ |yadā tu kuśale cetasi
sthito mriyate tadā

śubhe sarvatra pañca ca |

kuśale cetasi mriyamāṇaḥ sarvatra yathoktam indriyāṇi nirodhayati |śraddhādīni ca pañcādhikāni
|eṣāṃ kuśale cetasy avaśyaṃbhāvaḥ |evam ārūpyeṣv aṣṭau nirodhayati rūpeṣu trayodaśeti vistareṇa
gaṇanīyam |

indriyaprakaraṇe sarva indriyadharmā vicāryante |atha katamac chrāmaṇyaphalaṃ katibhir indriyaiḥ
prāpyate |

navāptir antyaphalayoḥ

navabhir indriyaiḥ praptirantyaphalayoḥ | ke punar antye | srota-āpattiphalam arhattvaṃ ca |

ke madhye | sakṛdāgāmiphalam anāgāmiphalaṃ ca |tatra srota-āpattiphalasya śraddhādibhir ājñātāvīndriyavarjyair
mana-upekṣendriyābhyāṃ ceti navabhiḥ |ājñāsyāmīndriyam ānantaryamārge veditavyam
ājñendriyaṃ ca vimuktimārge |ubhābhyāṃ hi tasya prāptir visaṃyogaprāpter āvāhakasanniśrayatvād
yathākramam |arhattvam asya punaḥ śraddhādibhir ājñāsyāmīndriyavarjyair mana-indriyeṇa
sukhasaumanasyopekṣendriyāṇāṃ cānyatameneti navabhiḥ |

saptāṣṭanavabhir dvayoḥ || 2.16 ||

sakṛdāgāmyanāgāmiphalayoḥ pratyekaṃ saptabhir aṣṭabhir navabhiś cendriyaiḥ prāptiḥ |kathaṃ kṛtvā
|sakṛdāgāmiphalaṃ tāvad yady ānupūrvikaḥ prāpnoti sa ca laukikena mārgeṇa tasya saptabhir
indriyaiḥ prāptiḥ |pañcabhiḥ śraddhādibhir upekṣāmana indriyābhyāṃ ceti |atha lokottareṇa
mārgeṇa tasyāṣṭabhir indriyaiḥ praptiḥ |ājñendriyam aṣṭamaṃ bhavati |atha bhūyo vītarāgaḥ
prāpnoti tasya navabhir yeneva srota-āpattiphalasya |anāgāmiphalaṃ yady ānupūrvikaḥ prāpnoti
sa ca laukikena mārgeṇa tasya saptabhir indriyaiḥ prāptiḥ |yathā sakṛdāgāmiphalasya
|atha lokottareṇa mārgeṇa tasyāṣṭabhis tathaiva |atha vītarāgaḥ prāpnoti tasya navabhiḥ
|yathā srota-āpattiphalasya |ayaṃ tu viśeṣaḥ |sukhasaumanasyopekṣendriyāṇām anyatamaṃ bhavati
|niśrayaviśeṣāt |yadāpy ayam ānupūrviko navame vimūktimārge tīkṣṇendriyatvād dhyānaṃ praviśāti
laukikena mārgeṇa tadāpy aṣṭābhir indriyair anāgāmiphalaṃ prāpnoti |tatra hi navame
vimuktimārge saumanasyendriyam aṣṭamaṃ |bhavaty ānantaryamārge tūpekṣendriyam eva nityam
ubhābhyāṃ ca tasya prāptiḥ |atha lokottareṇa praviśāti tasya navabhir indriyaiḥ prāptiḥ
|ājñendriyaṃ navamaṃ bhavati |yat tarhy abhidharma uktaṃ “katibhir indriyair arhattvaṃ prapnotīty
āha ekādaśabhir iti” |tat kathaṃ navabhir ity ucyate |navabhir eva tat prāpnoti |

ekādaśabhir arhattvam uktaṃ tv ekasya saṃbhavāt |

asti saṃbhavo yad ekaḥ pudgalaḥ parihāya parihāya sukhasaumanasyopekṣābhir arhattvaṃ prāpnuyād
ata ekādaśabhir ity uktam |na tu khalu saṃbhavo ’sti sukhādīnām ekasmin kāle |katham anāgāmino
’py eṣa prasaṅgo na bhavati |na hy asau parihīṇaḥ kadācit sukhendriyeṇa prāpnoti na
ca vītarāgapūrvī parihīyate |tadvairāgyasya dvimārgaprāpaṇāt |

idaṃ vicāryate | katamenendriyeṇa samanvāgataḥ katibhiḥ avaśyaṃ samanvāgato bhavati | tatra

upekṣājīvitamanoyukto ’vaśyaṃ trayānvitaḥ || 2.17 ||

ya eṣām upekṣādīnām anyatamena samanvāgataḥ so ’vaśyaṃ tribhir indriyaiḥ samanvāgato bhavaty
ebhir eva |na hy eṣām anyo ’nena vinā samanvāgamaḥ | śeṣais tv aniyamaḥ |syāt samanvāgataḥ
syād asamanvāgataḥ |tatra tāvac cakṣuḥśrotraghrāṇajihvendriyair ārūpyopapanno na samanvāgataḥ
|kāmadhātau ca yenāpratilabdhavihīnāni |kāyendriyeṇārūpyopapanno na samanvāgataḥ |strīndriyeṇa
rūpārūpyopapannaḥ | kāmadhatau yenāpratilabdhavihīnam |evaṃ puruṣendriyeṇa |sukhendriyeṇa
caturdhyānārūpyopapannaḥ pṛthagjano na samanvāgataḥ |saumanasyendriyeṇa tṛtīyacaturthadhyānārūpyopapannaḥ
pṛthagjana eva |duḥkhendriyeṇa rūpārūpyopapannaḥ |daurmanasyena
kāmavītarāgaḥ |śraddhādibhiḥ samucchinnakuśalamūlaḥ |ājñāsyāmīndriyeṇa pṛthagjanaphalasthānasamanvāgatāḥ
|ājñendriyeṇa pṛthagjanadarśanāśaikṣamārgasthāḥ |ājñātāvīndriyeṇa pṛthagjanaśaikṣaikṣyā
asamanvāgatāḥ |apratişiddhāsv avasthāsu yathoktasamanvāgato veditavyaḥ |

caturbhiḥ sukhakāyābhyāṃ

yaḥ sukhendriyeṇa samanvāgataḥ so ’vaśyaṃ caturbhir indriyais taiś ca tribhir upekṣādibhiḥ sukhendriyeṇa
ca |yaḥ kāyendriyeṇa so ’pi caturbhis taiś ca tribhiḥ kāyendriyeṇa ca |

pañcabhiś cakṣurādimān |

yaś cakṣurindriyeṇa so ’vaśyaṃ pañcabhir upekṣājīvitamanaḥ kāyendriyais tena ca |evaṃ śrotraghrāṇajihvendriyair
veditavyam |

saumanasyī ca

yaś cāpi saumanasyendriyeṇa so ’vaśyaṃ pañcabhir upekṣājīvitamanaḥsukhasaumanasyaiḥ |dvitīyadhyānajas
tṛtīyadhyānālābhī katamena sukhendriyeṇa samanvāgato bhavati |kliṣṭena tṛtīyadhyānabhūmikena
|

duḥkhī tu saptabhiḥ |

yo duḥkhendriyeṇa so ’vaśyaṃ saptabhiḥ kāyajīvitamanobhiś caturbhir vedanendriyaiḥ |

strīndriyādimān || 2.18 ||aṣṭābhiḥ

yaḥ strīndriyeṇa samanvāgataḥ so ’vaśyam aṣṭabhiḥ taiś ca saptabhiḥ strīndriyeṇa ca |ādiśabdena
puruṣendriyadaurmanasyaśraddhādīnāṃ saṃgrahaḥ |tadvān api pratyekam aṣṭābhiḥ samanvāgato
bhavati |taiś ca saptabhir aṣṭamena ca puruṣendriyeṇa | evaṃ daurmanasyendriyeṇa |śraddhādimāṃs
tu taiś ca pañcabhir upekṣājīvitamanobhiś ca |

ekādaśabhis tv ājñājñātendriyānvitaḥ |

ājñāta indriyam ājñātendriyam |ya ājñātendriyeṇa samanvāgataḥ so ’vaśyam ekādaśabhiḥ sukhasaumanasyoopekṣājīvitamanaḥśraddhādibhir
ājñendriyeṇa ca |evam ājñātāvīndriyeṇāpi | tair eva
daśabhir ājñātāvīndriyeṇa ca |

ājñāsyāmīndriyopetas trayodaśabhir anvitaḥ || 2.19 ||

katamais trayodaśabhiḥ |manojīvitakāyendriyaiḥ catasṛbhir vedanābhiḥ śraddhādibhir ājñāsyāmīndriyeṇa
ca ||

atha yaḥ sarvālpaiḥ samanvāgataḥ sa kiyadbhir indriyaiḥ |

sarvālpair niḥśubho ’ṣṭābhir vinmanaḥkāyajīvitaiḥ |yuktaḥ

samucchinnakuśamūlo niḥśubhaḥ | sa sarvālpair aṣṭābhir indriyaiḥ samanvāgataḥ |pañcabhir vedanā-ādibhiḥ
kāyamanojīvitaiś ca |vedanā hi vit vedayata iti kṛtvā | vedanaṃ vā vit |yathā
saṃpadanaṃ saṃpat | yathā ca niḥśubhaḥ sarvālpair aṣṭābhir indriyair yuktaḥ

bālas tathārūpye

bāla iti pṛthagjanasyākhyā | katamair aṣṭābhiḥ |

upekṣāyurmanaḥśubhaiḥ || 2.20 ||

upekṣājīvitamanobhiḥ śraddhādibhiś ca ||ekāntakuśalatvāt śraddhādīni śubhagrahaṇena gṛhyante
|ājñāsyāmīndriyādīnām api grahaṇaprasaṅgaḥ | na |aṣṭādhikārād bālādhikārāc ca ||

