prāvṛṇmāse dvitīye ’ntyanavamyāṃ vardhate niśā |

varṣāṇāṃ dvitīye māse bhādrapade dvitīyasya pakṣasya navamyāṃ vardhate rātriḥ |

hemantānāṃ caturthe tu hīyate

saiva hemantānāṃ caturthe māse punar hīyate | antyanavamyām iti varttate |phālgunamāsasya dvitīyapakṣanavamyām
|

aharviparyayāt || 3.61 ||

yadā rātrirvardhate tadā divaso hīyate | yadā rātrirhīyate tadā divaso vardhate |kiyatyā mātrayā
vardhate |

lavaśo rātryaharvṛddhī

lavaṃ lavaṃ rātrirvardhate divaso vā | te ca hānivṛddhī yathākramaṃ

dakṣiṇottarage ravau |

jambūdvipasya dakṣiṇaṃ pārśvaṃ gacchati bhāskare rātrivṛddhiḥ uttaraṃ gacchatyaharvṛddhiḥ |

śuklapakṣasyādau candramaso vikalaṃ maṇḍalaṃ dṛśyate | kiṃ tatra kāraṇam |

svacchāyayā ’rkasāmīpyādvikalendusamīkṣaṇam || 3.62 ||

yadā hi saurasya vimānasyāsanne cāndramasaṃ vimānaṃ vahati tadā kila sauryo bhāsastasmin vimāne
patanti |tato ’parapārśve chāyā patantī vikalaṃ maṇḍalaṃ darśayatīti prājñaptiko nirdeśaḥ
|vāhayogaḥ sa tādṛśo bhavati yatkadācidvimānasyārdhaṃ dṛśyata iti pūrvācāryāḥ |athaitāni
sūryādivimānāni katame sattvā adhyāvasanti |devāścāturmahārājakāyikāḥ | kimetānyeva teṣāṃ
sthānāni |vimānavāsināmetāni | bhūminivāsināṃ punaḥ sumerūpariṣaṇḍādīni |kati cāsya pariṣaṇḍāḥ
kiyatyo vā |

pariṣaṇḍāś catasro ’sya daśasāhasrikāntarāḥ |

daśayojanasahasrāṇyudgamyaikā | evaṃ yāvaccaturthī | tābhiḥ sumerorardhamākṣiptam |tāś ca tato
yathāsaṃkhyaṃ

ṣoḍaśāṣṭau sahasrāṇi catvāri dve ca nirgatāḥ || 3.63 ||

prathamā pariṣaṇḍā ṣoḍaśa sahasrāṇi yojanānāṃ sumerornirgatā |dvitīyā ’ṣṭau tṛtīyā catvāri caturthī
dve |

karoṭapāṇayastāsu mālādhārāssadāmadāḥ |mahārājikadevāś ca

prathamāyāṃ pariṣaṇḍāyāṃ karoṭapāṇayo nāma yakṣāḥ prativasanti |dvitīyāyāṃ mālādhārāstṛtīyāyāṃ
sadāmadāḥ sadāmattāḥ |sarva ete caturmahārājakāyikāḥ |caturthyāṃ tu catvāro mahārājāḥ svayaṃ
prativasanti tatparicārāś ca |atastasyāṃ mahārājakāyikā devā ity uktam |yathā pariṣaṇḍāsu
caturmahārājakāyikā devā evaṃ

parvateṣv api saptasu || 3.64 ||

yugandharādiṣu parvateṣu teṣāṃ grāmanigamāḥ | ata evaiṣa devanikāyaḥ sarveṣāṃ mahiṣṭhaḥ |

merumūrdhni trayastriṃśāḥ

atha kiyānmerumūrdhā |

sa cāśītisahasradik |

ekaikapārśvamaśītisahasrāṇi yathaivādhastāt |anye punar āhuḥ |sa viṃśatisahasradik |catvāri
pārśvanyasya catasro diśaḥ |ekaikaṃ pārśvaṃ viṃśatiryojanasahasrāṇi samantāt parikṣepeṇāśītiriti
||tasya ca

vidikṣu kūṭāś catvāra uṣitā vajrapāṇibhiḥ || 3.65 ||

sūmerumūrdhno vidiśaḥ koṇāḥ |tāsu pañcayojanaśatapramāṇāś catvāraḥ kūṭā abhyudgatā yeṣu vajrapāṇayo
nāma yakṣāḥ prativasanti |tasya ca merumūrdhnaḥ

madhye sārdhadvisāhasrapārśvamadhyardhayojanam |puraṃ sudarśanaṃ nāma haimaṃ citratalaṃ mṛdu
|| 3.66 ||

sumerutalasya madhye sudarśanaṃ nāma nagaram dairdhye sārdhatṛtīyayojanasahasre ekaikaṃ parśvamucchrāyeṇādhyardhayojanam
|prākāraḥ sauvarṇa ekottareṇa dhātuśatenāsya bhumiścitritā |tacca
bhūmitalaṃ tūlapicuvat mṛdusaṃsparśaṃ pādakṣepotkṣepābhyāṃ natonnataṃ śakrasya devānām
indrasya rājadhānī |

sārdhadviśatapāśrvo ’tra vaijayantaḥ

śakrasya devānām indrasya vaijayanto nāma prāsādo nagarasya madhye nānāratnasthānavidhānasaṃpadā
sarvānyabhavanaśrīmahimnā hrepaṇo dairdhyeṇārdhatṛtīye yojanaśate pārśvaṃ pārśvam |iyaṃ
tāvannagarasyābhir āmatā |

bahiḥ punaḥ |taccaitrarathapāruṣyamiśranandanabhūṣitam || 3.67 ||

tasya hi nagarasya bahiś caturṣu pārśveṣu catvāryudyānādīni devānāṃ kriḍābhūmayaḥ |caitrarathamudyānaṃ
pāruṣyakaṃ miśrakāvaṇaṃ nandanavanaṃ ca | tais tannagaraṃ bahiralaṅkṛtam |

viṃśatyantaritānyeṣāṃ subhūmīni caturdiśam |

eṣāṃ codyānānāṃ caturdiśaṃ catvāri sumūmīni viṃśatiyojanāntaritāni krīḍāsthānānyeva devānāṃ
parasparaspardhayaiva śobhāṃ vitanvanti |vahir eva nagarasya pārśve

pūrvottare pārijātaḥ sudharmā dakṣiṇāvare || 3.68 ||

pārijāto nāma kovidārastrāyastriṃśānāṃ devānāṃ kāmaratiprakarṣāśrayaḥ |tasya pañca yojanāni
mūlāhiniveśo yojanaśatamucchrāyaḥ |pañcāśat yojanāni śākhāpatrapalāśaṃ skaritvā tiṣṭhati |tasya
khalu sarvapariphullasya yojanaśatamanuvātaṃ gandho vāti pañcāśadyojana yojanāni prativātam
|yuktaṃ tāvad anuvātam |prativātaṃ tu katham |vṛkṣānatikramaṃ saṃdhāyoktam ity eke
|na hi nāma sprativātaṃ vāto vāti |tasyaiva tu sā gandhasya tādṛśo prabhāvasaṃpadeṣṭavyā
yāt pratibadhyamāno ’pi divyairmṛdumārutairgandhāntaraṃ saṃtanoti |mandataratamasamārambhāttu
saṃtāna āśveva samucchidyate yato na tathā viprakṛṣṭamadhvānaṃ prasarpati |kiṃ punaḥ svabhūtāśrita
evam apuṣpagandhasaṃtāno vartate utāho vāyuradhivāsito jāyate |nātra niyamaḥ
|ubhayathāpi hy ācāryeṣṭiḥ | yat tarhi bhagavatoktaṃ

“na puṣpagandhaḥ prativātameti na maulikastāgaraścāndano vā |satāṃ tu gandhaḥ prativātameti
sarvā diśaḥ satpuruṣaḥ pravātīti” |

mānuṣyakaṃ puṣpagandhaṃ saṃdhāyoktam | taddhi pratītaṃ loke |na ca tasya tādṛśī śaktiḥ mahīsāsakāstu
pathanti “yojanaśatamanuvātaṃ gandho vāti pañcāśadyojanāni prativātam iti |sudharmā
nāma devasabhā dakṣiṇapaścime digbhāge yasyāṃ niṣadya devāḥ kṛtyākṛtyaṃ samarthayanti |eṣa
tāvat tridaśānāṃ bhājanasaṃniveśaḥ |

tata ūrdhvaṃ vimāneṣu devāḥ

tridaśebhya ūrdhvaṃ devā vimāneṣu pratiṣṭhitāḥ |te punar yāmāstuṣitā nirmāṇaratayaḥ paranirmitavaśavartinaś
ca brahmakāyikādayaś ca pūrvoktāḥ ṣoḍaśasthānāntaragatāḥ |ity ete dvāviṃśatidevanikāyāḥ
samāsena yeṣāṃ bhājanaṃ prajñāyate |

kāmabhujas tu ṣaṭ |

teṣāṃ tu ṣaṭ kāmāvacarā devanikāyāḥ kāmān paribhuñjate na śeṣāḥ |tadyathā caturmahārājakāyikā
yāvat paranirmitavaśavartinaḥ |te punaḥ

dvandvāliṅganapāṇyāptihasitekṣitamaithunāḥ || 3.69 ||

dvandvena maithunaṃ bhūmisambaddhavāsinām |cāturmahārājakāyikānāṃ trāyastriṅkśānāṃ yathā manuṣyāṇām
|teṣāṃ tu vāyunirmokṣāt dāhavigamaḥ śukrābhāvāt |āliṅganena maithunaṃ yāmānām āliṅganamātreṇa
dāhavigamāt |pāṇisaṃprāptyā tuṣitānāṃ hasitena nirmāṇaratīnāṃ prekṣitena paranirmitavaśavartinām
|svavartināṃ sarveṣāṃ dvandvasamāpattyā |kālaparimānaṃ tu prajñaptāvuktam
iti vaibhāṣikāḥ |yāvad yāvadviṣayāṇāṃ tīvrataratā tāvat tāvad rāgo ’pi tīvrataraḥ |yasya
devasya devyā vā utsaṅge devakumāro devakanyā vā jāyate sa tayoḥ putro bhavati sā ca duhitā
|kiyatpramāṇo jāyate |

pañcavarṣopamo yāvat daśavarṣopamaḥ śiśuḥ |saṃbhavatyeṣu

yathāsaṃkhyaṃ ṣaṭsu devanikāyeṣu | te tu kṣipramevābhivardhante |

saṃpūrṇāḥ savastrāś caiva rūpiṇaḥ || 3.70 ||

rūpāvacarā devāḥ saṃpūrṇakāyāḥ vastreṇa saṃvītā upapadyante |sarve devā āryabhāṣābhāṣiṇaḥ |tadatra
kāmadhātau veditavyāḥ

